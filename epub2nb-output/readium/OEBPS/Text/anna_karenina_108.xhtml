<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-105</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-3-31" class="MLP-uroven2-kapitola"><a id="x.8573"></a>XXXI</p>
			<p class="MLP-text-bez1radku">Levin seběhl do půli schodiště, když uslyšel z&#160;předsíně známé pokašlávání. Ale slyšel je při zvuku vlastních kroků jen nejasně a&#160;doufal, že se zmýlil. Potom spatřil i&#160;celou vytáhlou, vyzáblou známou postavu a&#160;to už si snad neměl nic nalhávat, ale pořád ještě doufal, že se mýlí a&#160;že ten dlouhán, který si svléká zimník a&#160;odkašlává si, není jeho bratr Nikolaj.</p>
			<p class="MLP-text">Levin měl bratra rád, ale být s&#160;ním pohromadě bylo vždy utrpení. A&#160;dnes, kdy Levin při své náhlé myšlence i&#160;po Agafjině narážce propadl duševnímu zmatku, jevilo se mu shledání zvlášť tíživým. Místo hosta veselého, zdravého, místo cizího člověka, který by ho (jak doufal) v&#160;jeho duševním zmatku rozptýlil, se má setkat s&#160;bratrem, který mu vidí do duše, který v&#160;něm vyvolá nejdůvěrnější myšlenky a&#160;přiměje ho k&#160;úplné zpovědi. A&#160;to si Levin nepřál.</p>
			<p class="MLP-text">Zlobil se na sebe za ten ošklivý pocit, ale už seběhl do předsíně. Jakmile uviděl bratra zblízka, pocit osobního zklamání rázem vyprchal a&#160;vystřídal jej soucit. Už dříve byl Nikolaj hubený a&#160;vypadal chorobně až hrůza, ale teď zhubl a&#160;sešel ještě víc. Byla to kostra potažená kůží.</p>
			<p class="MLP-text">Jak tu stál v&#160;předsíni, škubal hubeným dlouhým krkem, z&#160;kterého si strhával šálu, a&#160;podivně žalostně se usmíval. Při pohledu na ten úsměv, mírný a&#160;pokorný, cítil Levin, jak mu hrdlo stahuje křeč.</p>
			<p class="MLP-text">„Tak mě tu máš,“ řekl Nikolaj dutě a&#160;ani na okamžik nespustil oči z&#160;bratrova obličeje. „Chystal jsem se už dávno, ale pořád mi nebylo dobře. Ale teď jsem se ohromně zotavil.“ Hladil si vous velkými hubenými dlaněmi.</p>
			<p class="MLP-text">„Ano, ano!“ přitakal Levin. A&#160;padla na něho ještě větší hrůza, když bratra políbil a&#160;ucítil na rtech suchost jeho vyzáblého těla a&#160;uviděl zblízka jeho velké, podivně svítící oči.</p>
			<p class="MLP-text">Před několika týdny psal Levin bratrovi, že po prodeji malé části jmění, která ještě zůstávala nerozdělena, má nyní bratr dostat svůj podíl, asi dva tisíce rublů.</p>
			<p class="MLP-text">Nikolaj řekl, že si teď přijel pro ty peníze, ale především prý chce pobýt v&#160;rodném hnízdě, přimknout se k&#160;půdě, aby jako pohádkoví bohatýři načerpal sil k&#160;budoucí činnosti. Přestože se hrbil ještě víc, přes hubenost nepoměrnou k&#160;jeho výšce byly jeho pohyby stejně hbité a&#160;prudké jako vždy. Levin ho zavedl do pánského pokoje.</p>
			<p class="MLP-text">Bratr se převlékl zvlášť pečlivě, což dříve nedělával, učesal si řídké rovné vlasy a&#160;s&#160;úsměvem přišel nahoru.</p>
			<p class="MLP-text">Byl v&#160;přívětivém, veselém rozmaru, jak ho Levin pamatoval z&#160;dětství. I&#160;o&#160;Sergejovi Ivanyči se zmínil beze zloby. Když se setkal s&#160;Agafjou, zažertoval s&#160;ní a&#160;vyptával se na staré sluhy. Zpráva o&#160;úmrtí Parfena Děnisyče na něho zapůsobila neblaze. V&#160;tváři se mu objevil úlek, ale hned se zas vzchopil.</p>
			<p class="MLP-text">„Vždyť on už byl hodně starý,“ pravil a&#160;zavedl řeč jinam. „Zůstanu u&#160;tebe měsíc nebo dva a&#160;pak pojedu do Moskvy. Víš, Mjagkov mi slíbil místo, a&#160;tak budu mít zaměstnání. Teď si zařídím život docela jinak,“ pokračoval. „Víš, té ženské jsem se zbavil.“</p>
			<p class="MLP-text">„Marie Nikolajevny? Jak to, proč?“</p>
			<p class="MLP-text">„<span>Ohavná ženská! Natropila mi spoustu nepříjemností.“ Ale nepověděl, jaké to byly nepříjemnosti. Nemohl říci, že vyhnal Marii Nikolajevnu za to, že čaj byl slabý, a&#160;zejména proto, že ho ošetřovala jako nemocného. „A&#160;vůbec teď chci žít docela jinak. Dělal jsem ovšem hlouposti, jako konečně každý, ale majetek, to už je to poslední, a&#160;snadno ho oželím. Hlavně zdraví a&#160;to se mi chválabohu zlepšilo.“</span></p>
			<p class="MLP-text">Levin poslouchal a&#160;přemýšlel, co by měl říci, ale nic ho nenapadalo. Nikolaj měl asi stejný pocit, začal se bratra vyptávat, jak se mu daří. A&#160;Levin byl rád, že může mluvit o&#160;sobě, neboť mohl mluvit bez přetvářky. Pověděl bratrovi o&#160;svých plánech a&#160;o&#160;své činnosti.</p>
			<p class="MLP-text">Bratr poslouchal, ale patrně bez zájmu.</p>
			<p class="MLP-text">Ti dva lidé byli tak spřízněni a&#160;tak dobře znali jeden druhého, že sebemenší hnutí i&#160;tón hlasu prozradil oběma víc než vše, co lze vyjádřit slovy.</p>
			<p class="MLP-text">Nyní měli oba společnou myšlenku&#160;– myslili na Nikolajovu nemoc a&#160;smrt – a&#160;před tou myšlenkou ustupovalo všecko ostatní. Ale žádný z&#160;nich se o&#160;tom neodvážil mluvit a&#160;všecko, co říkali, aniž vyslovili, čím jedině je zaujata jejich mysl&#160;– všecko byla lež. Levin nikdy nebyl tak rád, že už je večer u&#160;konce a&#160;musí se jít spát. Nikdy před žádným cizím člověkem, na žádné zdvořilostní návštěvě se nechoval tak nuceně a&#160;strojeně jako nyní. A&#160;vědomí té strojenosti i&#160;lítost, že je takový, ho dělaly ještě strojenějším. Bylo mu do pláče nad umírajícím milovaným bratrem, a&#160;přitom musel poslouchat a&#160;udržovat rozhovor o&#160;tom, jak bude žít.</p>
			<p class="MLP-text">Poněvadž v&#160;domě bylo vlhko a&#160;topilo se jen v&#160;jednom pokoji, uložil Levin bratra za přepážku ve své ložnici.</p>
			<p class="MLP-text">Bratr ulehl a&#160;snad spal či nespal, ale jako každý nemocný sebou házel, kašlal, a&#160;když nemohl odkašlat, něco bručel. Chvílemi těžce vzdychal. „Bože můj!“ Chvílemi, když ho dusily hleny, zlostně klel: „Setsakra!“ Levin dlouho nemohl usnout, když ho poslouchal. Přemýšlel o&#160;všem možném, ale závěr všech myšlenek byl jeden: smrt.</p>
			<p class="MLP-text">Smrt, neodvratný konec všeho, před ním poprvé vyvstala v&#160;nezdolné síle. A&#160;ta smrt, která zde usilovala o&#160;milovaného bratra, v&#160;polospánku naříkajícího a&#160;ze zvyku lhostejně volajícího boha i&#160;sakrujícího, ta smrt vůbec nebyla tak daleko, jak si myslíval kdysi. Byla i&#160;v&#160;něm, to cítil. Ne-li dnes, tedy zítra, ne-li zítra, tedy za třicet let, není to jedno? Ale co je ta neodvratná smrt, to nevěděl, nikdy o&#160;tom nepřemýšlel, ba ani neuměl a&#160;neopovážil se o&#160;tom přemýšlet.</p>
			<p class="MLP-text">Pracoval, chtěl něco vykonat a&#160;přitom zapomněl, že všecko skončí, že přijde smrt.</p>
			<p class="MLP-text">Seděl potmě skrčený na lůžku, objímal si kolena a&#160;přemýšlel a&#160;skoro tajil dech myšlenkovým úsilím. Ale čím usilovněji přemýšlel, tím víc si uvědomoval, že je tomu bezesporu tak, že vskutku zapomněl, přehlédl v&#160;životě jednu okolnost&#160;– že totiž přijde smrt a&#160;všechno skončí, že ani neměl s&#160;ničím začínat a&#160;že není pomoci. Ano, je to strašné, ale je to tak.</p>
			<p class="MLP-text">Ale přece dosud žije! Co teď? Co teď, říkal si zoufale. Zapálil svíci, opatrně vstal, šel k&#160;zrcadlu a&#160;prohlížel si obličej a&#160;vlasy. Ano, spánky má prošedivělé. Otevřel ústa. Zadní zuby se začínají kazit. Obnažil si svalnaté ruce. Ano, síly má hodně. Jenže i&#160;Nikolinka, který tamhle dýchá zbytkem plic, míval zdravé tělo. A&#160;Levin si najednou vzpomněl, jak v&#160;dětství chodili spát a&#160;těšili se, až Fjodor Bogdanyč zmizí za dveřmi, aby na sebe mohli házet polštáře a&#160;smát se, smát se nezkrotně, takže ani strach z&#160;Fjodora Bogdanyče nemohl utlumit ten překypující, pěnivý pocit životního štěstí. A&#160;teď ta vpadlá prázdná hruď… a&#160;on, Levin, nevědoucí, proč a&#160;co s&#160;ním bude…</p>
			<p class="MLP-text">„Kche, kche! Setsakra! Co se vrtíš, co nespíš?“ okřikl ho bratr.</p>
			<p class="MLP-text">„Tak, nevím, nemohu usnout.“</p>
			<p class="MLP-text">„A&#160;já jsem dobře spal, už se nepotím. Pojď se podívat, sáhni mi na košili. Není propocená?“</p>
			<p class="MLP-text">Levin sáhl na košili, odešel za přepážku, zhasl svíci, ale ještě dlouho nespal. Sotva si trochu ujasnil otázku, jak má žít, a&#160;už před ním vyvstala nová neřešitelná otázka&#160;– smrt.</p>
			<p class="MLP-text">Vždyť bratr umírá, vždyť do jara umře, jak mu pomoci? Co by mu mohl říci? Co o&#160;tom ví? Vždyť zapomněl, že něco takového vůbec existuje.</p>
		</div>
</body>
</html>