<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-50</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-2-12" class="MLP-uroven2-kapitola">XII</p>
			<p class="MLP-text-bez1radku">Ještě první dobu po návratu z&#160;Moskvy, kdy se Levin při každé vzpomínce na zahanbující odmrštění chvěl a&#160;červenal, ještě v&#160;té době si říkal: Zrovna tak jsem se červenal, chvěl se a&#160;považoval všecko za ztracené, když jsem dostal pětku z&#160;fyziky a&#160;musel jsem opakovat druhý ročník. Stejně tak jsem myslil, že jsem ztracen, když jsem sestře zbabral při, kterou mi svěřila. No a? Dnes po letech na to vzpomínám a&#160;divím se, že mě to mohlo trápit. Stejné to bude i&#160;s&#160;tímhle zármutkem. Uběhne nějaký čas a&#160;budu k&#160;tomu lhostejný.</p>
			<p class="MLP-text">Ale uběhly tři měsíce a&#160;ještě nebyl lhostejný a&#160;vzpomínka ho bolela stejně jako v&#160;prvních dnech. Nemohl se uklidnit, protože tak dlouho toužil po rodinném životě, cítil se pro něj tak zralý, a&#160;přece nebyl ženat a&#160;manželství bylo ještě méně na dosah než kdy jindy. Sám bolestně pociťoval, jako to cítili všichni v&#160;jeho okolí, že v&#160;jeho letech není dobře býti člověku samotnému. Pamatoval si, jak jednou před odjezdem do Moskvy řekl čeledínovi Nikolajovi, naivnímu chlapisku, s&#160;kterým rád rozprávěl: „Co tomu říkáš, Nikolaji, chci se ženit.“ A&#160;Nikolaj si pospíšil s&#160;odpovědí, jako by šlo o&#160;věc, o&#160;které nemůže být nejmenších pochyb: „Však už máte čas, Konstantine Dmitriči.“ Ale dnes mu byl sňatek vzdálenější než kdykoli jindy. Místo bylo obsazeno, a&#160;pokud si teď na tom místě představoval některou ze známých dívek, cítil, že by to bylo zhola nemožné. Nadto pociťoval mučivý stud při vzpomínce, jak byl odmítnut a&#160;jakou úlohu při tom hrál. I&#160;když si říkal, že jeho vina to není, ta vzpomínka stejně jako jiné, obdobné zahanbující vzpomínky ho rozechvívala a&#160;styděl se za ni. V&#160;minulosti se jako leckterý člověk dopustil špatností, kterých si byl vědom a&#160;pro které by ho mělo trápit svědomí. Ale vzpomínka na špatné činy ho zdaleka nesoužila tolik jako tyto nicotné, a&#160;přece zahanbující vzpomínky. Ty rány se nikdy nezacelily. A&#160;k&#160;těm <span>vzpomínkám</span> se dnes řadila prohra a&#160;to, v&#160;jakém světle se asi jevil ostatním tenkrát večer. Ale čas a&#160;práce konaly své dílo. Tíživé vzpomínky byly stále více zatlačovány nenápadnými, ale přitom významnými událostmi venkovského života. Každým týdnem vzpomínal na Kitty méně a&#160;méně. Netrpělivě očekával zprávu, že se vdala anebo se v&#160;nejbližších dnech vdává. Doufal, že taková zpráva ho dokonale vyléčí, jako když se vytrhne zub.</p>
			<p class="MLP-text">Mezitím nastalo jaro, krásné a&#160;náhlé, bez marného čekání a&#160;bez jarního šálení, jedno z&#160;těch vzácných jar, z&#160;kterých se vespolek radují rostliny, zvířata i&#160;lidé. To krásné jaro povzbudilo Levina ještě víc a&#160;posílilo ho v&#160;úmyslu odříci se celé minulosti a&#160;zařídit si bezpečně a&#160;nezávisle svůj osamělý život. Třebaže mnohé z&#160;plánů, s&#160;kterými se vrátil na venkov, ani nesplnil, přece to hlavní, to jest mravný život, zachoval. Nepociťoval stud, který ho obvykle soužil po každém pádu, a&#160;mohl se lidem směle dívat do očí. Ještě v&#160;únoru dostal od Marji Nikolajevny dopis. Psala, že zdravotní stav bratra Nikolaje se horší, ale že se nechce léčit, a&#160;proto jel Levin za bratrem do Moskvy a&#160;podařilo se mu ho přemluvit, aby se poradil s&#160;lékařem a&#160;jel do ciziny do lázní. Skvěle se mu podařilo přemluvit bratra, půjčit mu peníze na cestu a&#160;přitom ho nepopudit, takže v&#160;tom byl sám se sebou spokojen. Kromě hospodářství, které na jaře vyžadovalo zvláštní pozornost, a&#160;kromě četby začal Levin letos v&#160;zimě ještě spisovat práci o&#160;hospodářství, jehož základ spočíval v&#160;tom, že povaha zemědělského dělníka má být pojímána jako absolutní daná veličina, stejně jako podnebí a&#160;vlastnosti půdy, takže všechny teze zemědělské nauky mají být vyvozovány nejen z&#160;faktických údajů o&#160;půdě a&#160;podnebí, nýbrž z&#160;faktických údajů o&#160;půdě, podnebí a&#160;jistém neměnném charakteru zemědělského dělníka. Přes osamocení či právě pro ně měl tedy život vrchovatě naplněný a&#160;jen zřídka pociťoval neukojenou touhu sdělit myšlenky, které mu táhly hlavou, také někomu jinému než Agafje, ačkoli se často stávalo, že i&#160;s&#160;ní rokoval o&#160;fyzice, o&#160;teorii hospodářství a&#160;zejména o&#160;filozofii. Filozofie byla oblíbeným námětem Agafji Michajlovny.</p>
			<p class="MLP-text">Jaro se opozdilo. V&#160;posledních týdnech půstu bylo jasné mrazivé počasí. Ve dne byla na slunci obleva a&#160;v&#160;noci teplota klesala až na sedm stupňů. Sníh tak umrzl, že se jezdilo cesta necesta. Velikonoce byly pod sněhem. Pak najednou v&#160;Pondělí velikonoční zavál teplý vítr, přihnaly se mraky a&#160;tři dny a&#160;tři noci pršelo, jen se lilo, padal teplý déšť. Ve čtvrtek se vítr ztišil a&#160;snesla se hustá šedá mlha, zahalující tajemství přeměn, které se dály v&#160;přírodě. V&#160;mlze se spustily vody, rozpukly a&#160;hnuly se ledy, kalné zpěněné proudy běžely rychleji a&#160;zrovna před nedělní povodní navečer mlha spadla, mraky se rozprchly do beránků, vyčasilo se a&#160;nastalo pravé jaro. Zrána vyšlo prudké slunce, které brzo pohltilo ledové škraloupy, a&#160;všechen vlahý vzduch se zachvěl ve výparech oživlé půdy. Zazelenala se loňská tráva i&#160;vyrážející jehličky té letošní, nalily se pupence na kalinách, rybízu i&#160;lepkavých vonných břízách a&#160;na jívě, obsypané zlatými jehnědami, zabzučela první včela. Nad sametem osení a&#160;ojíněnými strnisky zatrylkovali neviditelní skřivánci, nad dolinami a&#160;bažinami, plnými neopadlé hnědé vody, zakníkaly čejky, ve výši prolétli jeřábi a&#160;husy zakejhaly jaru na pozdrav. Na pastvinách zabučel oblezlý dobytek, jen tu a&#160;tam ještě s&#160;nevyměněnou srstí, jehňata s&#160;křivýma nožkama se rozdováděla kolem bečících pelichajících matek, čiperní kluci se rozběhli po schnoucích pěšinách s&#160;otisky bosých nohou, na rybníce zabrebentily veselé hlasy ženských bílících plátno a&#160;sekery zabušily ve dvorech, kde si chlapi chystali pluhy a&#160;brány. Jaro už bylo tady.</p>
		</div>
</body>
</html>