<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-43</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-2-5" class="MLP-uroven2-kapitola">V</p>
			<p class="MLP-text-bez1radku">„Je to trošku neslušné, ale tak roztomilé, že mám sto chutí to vyprávět,“ řekl Vronskij s&nbsp;rozesmátýma očima. „Nebudu nikoho jmenovat.“</p>
			<p class="MLP-text">„Ale já budu hádat, tím líp.“</p>
			<p class="MLP-text">„Tak poslouchejte. Jedou dva veselí mladí muži…“</p>
			<p class="MLP-text">„Zajisté důstojníci od vašeho pluku?“</p>
			<p class="MLP-text">„Neříkám důstojníci, prostě dva mladí muži, kteří právě vydatně posvačili…“</p>
			<p class="MLP-text">„Přeloženo: popili.“</p>
			<p class="MLP-text">„Možná. Jedou na oběd ke kamarádovi, v&nbsp;té nejlepší náladě. A&nbsp;najednou vidí, jak je předjíždí drožka, a&nbsp;v&nbsp;té sedí hezká dáma, ohlíží se, kyne jim a&nbsp;směje se&nbsp;– aspoň se jim to zdá. To se ví, jedou za ní. Uhánějí o&nbsp;sto pryč. K&nbsp;jejich úžasu dává kráska zastavit zrovna před domem, kam mají namířeno. Kráska vybíhá do nejvyššího patra. Mladí muži vidí jen rudé rtíky pod krátkým závojíčkem a&nbsp;rozkošné malé nožky.“</p>
			<p class="MLP-text">„Vypravujete to tak procítěně, až se mi zdá, že jste byl jeden z&nbsp;těch dvou.“</p>
			<p class="MLP-text">„A&nbsp;co jste mi říkala před chvilkou? No tak, mladí muži jdou ke kamarádovi, ten dává oběd na rozloučenou. Tady možná skutečně trochu přeberou, jak už to při obědech na rozloučenou chodívá. A&nbsp;u&nbsp;oběda se vyptávají, kdo to bydlí nahoře tady v&nbsp;domě. Nikdo neví, jenom sluha jejich hostitele na otázku, zda nahoře bydlí <span class="MLP-znak-kurziva-11b">mamzelky</span>, odpovídá, že těch je tu moc. Po obědě se mladí muži odeberou k&nbsp;hostiteli do pánského pokoje a&nbsp;napíšou neznámé dopis. Napsali vášnivý dopis, vyznání, a&nbsp;sami nesou ten dopis nahoru, aby mohli vysvětlit všecko, co by snad z&nbsp;dopisu nebylo dost jasné.“</p>
			<p class="MLP-text">„Proč mi vypravujete takové hanebnosti? Řekněte!“</p>
			<p class="MLP-text">„Zazvoní. Přijde děvče, mladí muži odevzdají psaní a&nbsp;ujišťují děvče, že jsou oba tak zamilováni, že v&nbsp;tu chvíli zemřou tady na prahu. Děvče nic nechápe a&nbsp;dohaduje se s&nbsp;nimi. Najednou se objeví pán, licousy jako jitrničky, červený jako rak, prohlásí, že v&nbsp;domě kromě jeho ženy nikdo nebydlí, a&nbsp;oba je vyhodí.“</p>
			<p class="MLP-text">„Odkud víte, že má licousy jako jitrničky, jak říkáte?“</p>
			<p class="MLP-text">„Jen poslouchejte. Dnes jsem je byl smiřovat.“</p>
			<p class="MLP-text">„A&nbsp;jak to dopadlo?“</p>
			<p class="MLP-text">„To je to nejzajímavější. Zjistilo se, že je to šťastný manželský párek, titulární rada a&nbsp;paní titulární radová. Pan rada podává stížnost a&nbsp;já dělám prostředníka, a&nbsp;jakého! Ujišťuji vás, že Talleyrand je proti mně hotová nula.“</p>
			<p class="MLP-text">„A&nbsp;v&nbsp;čem je potíž?“</p>
			<p class="MLP-text">„Tak poslouchejte… Omluvili jsme se jak náleží: Zoufáme si, prosíme, aby nám bylo odpuštěno to nešťastné nedorozumění. Titulární rada s&nbsp;jitrničkami pomalu měkne, ale taky chce vyslovit své city, a&nbsp;jakmile je začíná vyslovovat, hned se začíná vztekat a&nbsp;být hubatý, a&nbsp;já zas musím uplatňovat všechen svůj diplomatický um. Souhlasím, že jejich jednání bylo nepěkné, ale račte laskavě přihlédnout k&nbsp;tomu, že šlo o&nbsp;nedorozumění, a&nbsp;k&nbsp;jejich mládí. Kromě toho se mladí páni zrovna předtím posilnili. Chápete. Litují z&nbsp;duše a&nbsp;prosí za odpuštění. Titulární rada opět zjihne: Souhlasím, Milosti, a&nbsp;milerád odpustím, ale uvažte, že má žena, má žena, slušná žena, je vystavena obtěžování, sprostotám a&nbsp;drzostem všelijakých kluků, rošťá… A&nbsp;víte, teď je ten kluk při tom, a&nbsp;já je mám udobřit. Zase použiji diplomacie a&nbsp;zase, jakmile má být všecko skončeno, začne se můj titulární rada vztekat, rudne, jitrničky se mu nadouvají, a&nbsp;já se zas rozplývám v&nbsp;diplomatických finesách.“</p>
			<p class="MLP-text">„Ach, to vám musím povědět!“ se smíchem se obrátila Betsy k&nbsp;dámě, která vešla do lóže. „On mě tak pobavil.“</p>
			<p class="MLP-text">„Bonne chance<span class="char-style-override-1"><a id="footnote-3409-21-backlink" class="footnote-link" href="#footnote-3409-21">21</a></span>,“ dodala, podala Vronskému volný prst, kterým nedržela vějíř, a&nbsp;pohybem ramenou setřásla povytažený živůtek tak, aby byla dokonale nahá, až půjde dopředu k&nbsp;rampě, do světla plynových lustrů a&nbsp;před zraky všech.</p>
			<p class="MLP-text">Vronskij jel do Francouzského divadla, kde se opravdu měl setkat s&nbsp;velitelem pluku, který nevynechal ve Francouzském divadle ani jedno představení. Chtěl si s&nbsp;ním promluvit o&nbsp;svém smiřovacím jednání, které ho zaměstnávalo a&nbsp;bavilo už třetí den. Do věci byl zapleten Petrickij, kterého měl rád, a&nbsp;druhý byl roztomilý hoch a&nbsp;výborný kamarád, který nedávno přišel k&nbsp;pluku, mladý kníže Kedrov. Ale především se to dotýkalo zájmů pluku.</p>
			<p class="MLP-text">Oba byli ve škadroně Vronského. Úředník, titulární rada Venden, navštívil velitele pluku a&nbsp;stěžoval si mu na důstojníky, kteří urazili jeho ženu. Jeho mladá žena, jak Venden vyprávěl&nbsp;– byli svoji půl roku&nbsp;–, byla s&nbsp;matkou v&nbsp;kostele, ale najednou se jí udělalo nevolno, protože je v&nbsp;jiném stavu, takže už nevydržela stát a&nbsp;jela domů první drožkou, která se jí namanula. Tu ji začali pronásledovat důstojníci, mladá paní se polekala, takže se jí ještě přitížilo, a&nbsp;vyběhla po schodech domů. Venden se potom vrátil z&nbsp;úřadu, slyšel zvonění a&nbsp;nějaké hlasy, šel do předsíně, a&nbsp;tam uviděl opilé důstojníky s&nbsp;dopisem a&nbsp;vyhodil je. Žádal, aby byli přísně potrestáni.</p>
			<p class="MLP-text"><span>„Ne, říkejte si co chcete,“ řekl velitel pluku Vronskému, kterého si pozval, „Petrickij začíná být nemožný. Nemine týdne, aby nedošlo k&nbsp;nějakému skandálu. Ten úředník to nenechá jen tak, on to požene výš.“ Vronskij viděl, jak nepěkná je celá věc a&nbsp;že o&nbsp;souboji tu nemůže být ani řeči, že je nutno učinit vše, aby se titulární rada obměkčil a&nbsp;věc byla ututlána. Velitel pluku si pozval Vronského právě proto, že ho znal jako slušného a&nbsp;rozumného člověka, a&nbsp;především jako člověka, jemuž je čest pluku nade vše. Porokovali a&nbsp;usoudili, že Petrickij a&nbsp;Kedrov by měli jít s&nbsp;Vronským k&nbsp;titulárnímu radovi a&nbsp;omluvit se. Velitel i&nbsp;Vronskij, oba si uvědomovali, že jméno Vronského a&nbsp;titul křídelního pobočníka jistě značnou měrou přispějí k&nbsp;tomu, aby se pan titulární rada obměkčil. A&nbsp;tyto dva prostředky vskutku částečně zapůsobily; ale výsledek zůstal nejistý, jak také Vronskij vyprávěl Betsy.</span></p>
			<p class="MLP-text">Když Vronskij přijel do Francouzského divadla, odešel s&nbsp;velitelem do foyeru a&nbsp;pověděl mu o&nbsp;svém zdaru či nezdaru. Po zralé úvaze se velitel pluku rozhodl, že z&nbsp;případu nebude vyvozovat důsledky, ale potom se pro zábavu začal Vronského vyptávat na podrobnosti celého jednání a&nbsp;dlouho se prohýbal smíchy, když Vronskij líčil, jak se titulární rada uklidňoval a&nbsp;najednou se znova rozhorloval při vzpomínce na všechny podrobnosti a&nbsp;jak se Vronskij, lavírující při posledním smířlivém slově, dával na ústup a&nbsp;postrkoval Petrického před sebe.</p>
			<p class="MLP-text">„Zpropadená historie, ale k&nbsp;popukání. Přece se Kedrov nebude s&nbsp;tím pánem střílet! Tak se hrozně rozčiloval?“ se smíchem se ptal znovu a&nbsp;znovu. „Co dnes říkáte Clairové? Úžasná!“ prohlásil o&nbsp;nové francouzské herečce. „Člověk ji může vidět každý den, a&nbsp;pokaždé je jiná. Tohle dovedou jenom Francouzi.“</p>
<p class="MLP-text"><br/></p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-21" class="footnote-anchor" href="#footnote-3409-21-backlink">21</a>  Mnoho štěstí. <span class="MLP-znak-kurziva-9b char-style-override-2">(franc.)</span></p>
				</div>
			</div>
		</div>
</body>
</html>