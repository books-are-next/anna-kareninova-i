<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-37</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-1-34" class="MLP-uroven2-kapitola">XXXIV</p>
			<p class="MLP-text-bez1radku">Při odjezdu z&#160;Petrohradu nechal Vronskij svůj velký byt na Námořní příteli a&#160;nejmilejšímu kamarádovi Petrickému.</p>
			<p class="MLP-text">Petrickij byl mladý poručík, nijak zvlášť urozený ani bohatý, naopak po uši zadlužený; vždy k&#160;večeru byl opilý, pro různé komické i&#160;nepěkné historky se často ocital na strážnici, ale kolegové i&#160;velitelé ho měli rádi. Když Vronskij přijížděl kolem dvanácté hodiny z&#160;nádraží k&#160;svému bytu, spatřil u&#160;vchodu známý drožkářský kočár. Zazvonil a&#160;uslyšel za dveřmi mužský smích, ženské žvatlání a&#160;volání Petrického: „Jestli je to nějaký lotras, nepouštěj ho!“ Vronskij se nedal ohlásit a&#160;potichoučku vešel do prvního pokoje. Baronka Chilletonová, přítelkyně Petrického, tu oslňovala fialovým atlasem šatů i&#160;růžovou tvářičkou a&#160;plavými vlasy a&#160;naplňovala celý pokoj svým pařížským švitořením jako kanárek. Seděla u&#160;kulatého stolu a&#160;vařila kávu. Petrickij v&#160;plášti a&#160;kapitán jízdy Kamerovskij v&#160;uniformě (asi přišli rovnou ze služby) seděli vedle ní.</p>
			<p class="MLP-text">„Bravo! Vronskij!“ zvolal Petrickij a&#160;vyskočil, až židle zarachotila. „Domácí pán se vrátil! Baronko, jednu kávu pro něho z&#160;nové konvice. To je překvapení. Doufám, že jsi spokojen s&#160;ozdobou svého pokoje,“ dodal a&#160;ukázal na baronku. „Znáte se přece?“</p>
			<p class="MLP-text">„Jakpak ne!“ řekl Vronskij s&#160;veselým úsměvem a&#160;stiskl baronce malou ručku. „Jakpak ne! Jsme staří přátelé!“</p>
			<p class="MLP-text">„Vy jste zrovna po cestě,“ řekla baronka, „tak já poběžím. Hned zmizím, jestli nějak překážím.“</p>
			<p class="MLP-text">„Jste doma tam, kde zrovna jste, paní baronko,“ řekl Vronskij. „Buď zdráv, Kamerovskij,“ dodal a&#160;chladně stiskl Kamerovskému ruku.</p>
			<p class="MLP-text">„Vidíte, vy nikdy neumíte říkat takové roztomilosti,“ obrátila se baronka k&#160;Petrickému.</p>
			<p class="MLP-text">„Ne, jak to? Po obědě bych vám řekl zrovínka takové.“</p>
			<p class="MLP-text">„Po obědě, to by dovedl každý! No, tak vám dám kávu, jděte se umýt a&#160;upravit,“ řekla baronka, opět usedla a&#160;starostlivě otáčela šroubkem u&#160;nového vařiče. „Pierre, podejte mi kávu,“ obrátila se k&#160;Petrickému, kterému říkala Pierre podle jeho příjmení, nijak se netajíc jejich poměrem. „Ještě tam trochu přidám.“</p>
			<p class="MLP-text">„Zkazíte to.“</p>
			<p class="MLP-text">„Ba ne, nezkazím! No, a&#160;co vaše žena?“ náhle vyrušila baronka Vronského z&#160;rozmluvy s&#160;kolegou. „My jsme vás tu oženili. Přivezl jste si ženu?“</p>
			<p class="MLP-text">„Nikoli, paní baronko. Narodil jsem se jako cikán a&#160;jako cikán umřu.“</p>
			<p class="MLP-text">„Tím líp, tím líp. Podejte mi ruku.“</p>
			<p class="MLP-text">A&#160;baronka už Vronského nepustila, líčila mu své nejnovější životní plány, proplétajíc svou řeč vtipy, a&#160;ptala se ho na radu.</p>
			<p class="MLP-text">„On mi pořád nechce povolit rozvod! Ale co mám dělat? (<span class="MLP-znak-kurziva-11b">On</span> byl její muž.) Chci to teď dát k&#160;soudu. Co byste mi radil? Kamerovskij, hlídejte přece tu kávu, už utekla. Vidíte, že nemám čas! Chci to dát k&#160;soudu, protože potřebuju svůj majetek. Považte tu hloupost, prý jsem mu nevěrná,“ řekla opovržlivě, „a proto by si chtěl nechat můj statek.“</p>
			<p class="MLP-text">Vronskij s&#160;potěšením naslouchal švitoření hezounké ženy, přitakával jí, udílel zpola žertovné rady a&#160;vůbec ihned vpadl do tónu, jakým byl zvyklý hovořit s&#160;takovými ženami. V&#160;jeho petrohradském světě se všichni dělili na dvě zcela odlišné odrůdy. První, nižší odrůda: banální, hloupí a&#160;především směšní lidé, kteří věří, že jeden muž má žít s&#160;jednou ženou, s&#160;kterou je oddán, že děvče musí být panna, žena cudná, muž zmužilý, zdrženlivý a&#160;pevný, že máme vychovávat děti, vydělávat si na chleba, platit dluhy a&#160;podobné hlouposti. Byla to odrůda lidí staromódních a&#160;směšných. Ale ještě tu byla jiná odrůda, odrůda pravých lidí, ke které náleželi oni všichni a&#160;v&#160;které člověk musí především být elegantní, hezký, velkomyslný, odvážný, veselý, má se oddávat každé vášni bez uzardění a&#160;všemu ostatnímu se smát.</p>
			<p class="MLP-text">Vronskij byl nesvůj jen první okamžik, ještě pod dojmy z&#160;docela jiného světa, které si odnesl z&#160;Moskvy; ale vzápětí jako by si byl obul staré trepky, vžil se do svého dřívějšího veselého a&#160;příjemného života.</p>
			<p class="MLP-text">Káva se nakonec neuvařila, jenom všecky pošplíchala, utekla a&#160;vykonala právě to, co bylo třeba, to jest zavdala podnět k&#160;rámusu a&#160;smíchu a&#160;polila drahý koberec i&#160;šaty baronce.</p>
			<p class="MLP-text">„Tak, a&#160;teď sbohem, nebo se nikdy neumyjete a&#160;já budu mít na svědomí největší zločin slušného člověka, nečistotnost. Tedy mi radíte nůž na krk?“</p>
			<p class="MLP-text">„Docela určitě, a&#160;to tak, aby měl vaši ručku co nejblíž rtů. Políbí vám ručku a&#160;všechno šťastně dopadne,“ odvětil Vronskij.</p>
			<p class="MLP-text">„Tedy dnes ve Francouzském!“ Šaty zašustily a&#160;baronka zmizela.</p>
			<p class="MLP-text">Kamerovskij se také zvedal a&#160;Vronskij ani nečekal na jeho odchod, podal mu ruku a&#160;šel do koupelny. Zatímco se myl, vylíčil mu Petrickij stručně své poměry, jak se změnily po Vronského odjezdu. Kapsu má prázdnou. Otec řekl, že mu nic nedá a&#160;dluhy za něho platit nebude. Krejčí ho chce dát zavřít a&#160;druhý taky vyhrožuje, že ho dá zavřít. Velitel pluku prohlásil, jestli nepřestanou ty skandály, že musí zažádat o&#160;propuštění. Baronky už má po krk, hlavně proto, že mu pořád vnucuje peníze. Ale vyhlédl si jinou, tu ukáže Vronskému, hotový zázrak, jedna báseň, v&#160;přísně orientálním stylu, „víš, à la otrokyně Rebeka“. S&#160;Berkoševem se včera taky chytli, chtěl poslat sekundanty, ale to se ví, nic z&#160;toho nebude. Celkem jde všecko výborně jedna radost. Petrickij kamaráda ani nenechal, aby se nějak hlouběji zamýšlel nad jeho situací, a&#160;začal mu vykládat všecky zajímavé novinky. Vronskij poslouchal vyprávění Petrického, tolik známé a&#160;v&#160;tolik známém prostředí svého bytu, který měl už tři roky, a&#160;zakoušel příjemný pocit návratu k&#160;obvyklému, bezstarostnému petrohradskému životu.</p>
			<p class="MLP-text">„Není možná!“ zvolal a&#160;pustil šlapátko umyvadla, z&#160;kterého si poléval červený zdravý krk. „Není možná!“ zvolal při zprávě, že Lora si začala s&#160;Milejevem a&#160;nechala Fertinhofa. „A&#160;on je pořád tak hloupý a&#160;spokojený? No, a&#160;co Buzulukov?“</p>
			<p class="MLP-text">„Ach Buzulukov! To ti byla historie, něco ohromného!“ křičel Petrickij. „Jeho vášní jsou přece plesy a&#160;nevynechá ani jeden dvorní ples. Vypravil se na velký ples v&#160;nové přilbě. Viděls ty nové přilby? Jsou moc pěkné, lehčí. Tak tam stojí… Ale poslouchej přece.“</p>
			<p class="MLP-text">„Já poslouchám,“ ozval se Vronskij a&#160;třel se froté ručníkem. „Jde kolem velkokněžna s&#160;nějakým vyslancem a&#160;k&#160;jeho smůle přišla řeč na nové přilby. Velkokněžna chtěla vyslanci novou přilbu ukázat… Vidí, jak tam stojí náš milý hoch. (Petrickij znázornil, jak stál s&#160;přilbou.) Velkokněžna ho požádala, aby jí přilbu podal, ale on ne. Co to? Tak na něho všichni mrkají, kývají, mračí se, aby tu přilbu dal. Ne a&#160;ne. Stojí jako dřevo. Umíš si to představit… Až ten… jakpak se jmenuje… mu chtěl přilbu vzít… Ale kdepak! Tak mu ji vytrhl a&#160;podává ji velkokněžně. Tohle je nová přilba, povídá velkokněžna. Otočila přilbu a&#160;představ si, najednou bác! Hruška, bonbóny, dvě libry bonbónů! To tam milý hoch všecko pobral!“</p>
			<p class="MLP-text">Vronskij se válel smíchy. A&#160;ještě dlouho potom, když už mluvili o&#160;něčem jiném, propukal ve svůj zdravý smích a&#160;cenil silné husté zuby, kdykoli si vzpomněl na přilbu.</p>
			<p class="MLP-text">Když Vronskij vyslechl všecky noviny, s&#160;pomocí lokaje si oblékl uniformu a&#160;šel se hlásit. Ohlásil se a&#160;hodlal jít k&#160;bratrovi, k&#160;Betsy a&#160;vykonat několik návštěv, neboť chtěl začít chodit do společnosti, v&#160;které by se mohl setkávat s&#160;Kareninovou. Jako vždy v&#160;Petrohradě odjel z&#160;domova s&#160;úmyslem, že se nevrátí do pozdní noci.</p>
		</div>
</body>
</html>