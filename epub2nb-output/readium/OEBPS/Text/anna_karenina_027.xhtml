<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-24</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-1-21" class="MLP-uroven2-kapitola"><a id="x.8381"></a>XXI</p>
			<p class="MLP-text-bez1radku">K&#160;svačině dospělých přišla Dolly ze svého pokoje. Stěpan Arkaďjič nepřišel. Asi odešel z&#160;manželčina pokoje zadními dveřmi.</p>
			<p class="MLP-text">„Bojím se, aby ti nahoře nebylo zima,“ prohodila Dolly k&#160;Anně. „Raději bych tě přestěhovala dolů, aspoň k&#160;sobě budeme mít blíž.“</p>
			<p class="MLP-text">„Ale ne, prosím tě, jen si se mnou nedělejte starosti,“ odpověděla Anna. Přitom se pozorně zahleděla Dolly do tváře a&#160;snažila se poznat, zda došlo k&#160;smíření, či nikoli.</p>
			<p class="MLP-text">„Tady budeš mít víc světla,“ odpověděla švagrová.</p>
			<p class="MLP-text">„Říkám ti, že spím kdykoli a&#160;kdekoli jako dudek.“</p>
			<p class="MLP-text">„Co se děje?“ ptal se ženy Stěpan Arkaďjič. Právě vyšel z&#160;pánského pokoje.</p>
			<p class="MLP-text">Z&#160;jeho tónu Kitty i&#160;Anna rázem poznaly, že k&#160;usmíření došlo.</p>
			<p class="MLP-text">„Chci Annu přestěhovat dolů, ale musí se převěsit záclony. Nikdo to neumí, musím to udělat sama,“ odpověděla mu Dolly.</p>
			<p class="MLP-text">„Bůh suď, usmířili se docela?“ pomyslila si Anna, když slyšela ten tón, chladný a&#160;klidný.</p>
			<p class="MLP-text">„Ale, Dolly, co si pořád vymýšlíš nějaké potíže,“ ozval se muž. „Chceš, udělám to.“</p>
			<p class="MLP-text">Ano, nejspíš se udobřili.</p>
			<p class="MLP-text">„To znám, jak všecko uděláš,“ odpověděla Dolly, „nařídíš Matvejovi něco neproveditelného a&#160;pak si odjedeš a&#160;on všecko poplete.“ A&#160;při těch slovech stáhla Dolly koutky úst v&#160;obvyklém ironickém úsměvu.</p>
			<p class="MLP-text">Smír, dokonalý smír, pomyslila si Anna. Chválabohu! Rozradostněna zdarem svého díla šla k&#160;Dolly a&#160;políbila ji.</p>
			<p class="MLP-text">„Vůbec ne, proč mě a&#160;Matveje tak podceňuješ?“ pravil Stěpan Arkaďjič a&#160;s&#160;jemným úsměvem se obrátil k&#160;ženě.</p>
			<p class="MLP-text">Celý večer byla Dolly k&#160;muži trošku ironická jako vždy, kdežto on se tvářil spokojeně a&#160;vesele, ovšem jen potud, aby se nezdálo, že zapomněl na svou vinu, sotva mu bylo odpuštěno.</p>
			<p class="MLP-text">O&#160;půl desáté byla rodinná večerní beseda při čaji, beseda zvlášť radostná a&#160;příjemná, přerušena příhodou zdánlivě zcela obyčejnou, a&#160;přece se ta příhoda všem zdála nějak divná. Když se rozhovořili o&#160;společných petrohradských známých, Anna rychle vstala.</p>
			<p class="MLP-text">„Mám ji v&#160;albu,“ řekla. „Aspoň vám přitom ukážu svého Serjožu,“ dodala s&#160;pyšným mateřským úsměvem.</p>
			<p class="MLP-text">K&#160;desáté hodině, kdy obvykle dávala synovi dobrou noc a&#160;často ho sama před odjezdem na ples ukládala spát, bylo jí najednou smutno, že je od něho tak daleko; a&#160;ať se mluvilo o&#160;čemkoli, v&#160;duchu se co chvíli vracela k&#160;svému kudrnáčkovi Serjožovi. Zatoužila podívat se na jeho fotografii a&#160;popovídat si o&#160;něm. Proto využila první záminky, vstala a&#160;svým rázným svižným krokem šla pro album. Schody nahoru do jejího pokoje ústily k&#160;odpočívadlu širokého teplého schodiště, vedoucího k&#160;domovním dveřím.</p>
			<p class="MLP-text">Ve chvíli, kdy odcházela ze salónu, ozval se v&#160;předsíni zvonek.</p>
			<p class="MLP-text">„Kdo by to mohl být?“ řekla Dolly.</p>
			<p class="MLP-text">„Že by už přijeli pro mne? Na to je ještě brzo. A&#160;aby to byl někdo jiný, na to už je pozdě,“ prohodila Kitty.</p>
			<p class="MLP-text">„Asi něco z&#160;úřadu,“ dodal Stěpan Arkaďjič, a&#160;když Anna míjela schodiště, sluha už běžel nahoru ohlásit hosta, který stál u&#160;svítilny. Anna pohlédla dolů, rázem poznala Vronského a&#160;v&#160;srdci se jí ozval zvláštní pocit uspokojení a&#160;neznámého strachu zároveň. Vronskij tu stál v&#160;plášti a&#160;cosi vyndával z&#160;kapsy. V&#160;okamžiku, kdy Anna došla doprostřed schodiště, pozvedl zrak, spatřil ji a&#160;ve tváři se mu objevil výraz zahanbení a&#160;úleku. S&#160;hlavou mírně schýlenou ho minula, a&#160;hned nato se ozval hlas Oblonského, který Vronského hlasitě pobízel dále, a&#160;tichý, měkký a&#160;klidný hlas Vronského, který pozvání odmítal.</p>
			<p class="MLP-text">Když se Anna vrátila s&#160;albem, byl už pryč a&#160;Stěpan Arkaďjič vykládal, že se přišel zeptat na oběd, který měl být zítra pořádán na počest slavné osobnosti, dlící návštěvou v&#160;Moskvě.</p>
			<p class="MLP-text">„A&#160;ani za nic nechtěl dál. Je nějaký divný,“ dodal Stěpan Arkaďjič.</p>
			<p class="MLP-text">Kitty se zarděla. Myslila si, že jen ona pochopila, proč přišel a&#160;proč nešel dál. Byl u&#160;nás, myslila si, ale nenašel mě doma a&#160;řekl si, že budu tady. Ale nešel dál, protože si řekl, že je pozdě a&#160;je tu Anna.</p>
			<p class="MLP-text">Všichni se na sebe podívali, ale neřekli nic a&#160;prohlíželi si Annino album.</p>
			<p class="MLP-text">Na tom, že se člověk přišel o&#160;půl desáté večer vyptat přítele podrobněji na chystaný oběd a&#160;nešel dál, nebylo nic nezvyklého ani divného; ale všem se to divné zdálo. Nejvíc se to zdálo divné a&#160;nepěkné Anně.</p>
		</div>
</body>
</html>