<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-61</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-2-23" class="MLP-uroven2-kapitola"><a id="x.8461"></a>XXIII</p>
			<p class="MLP-text-bez1radku">Vronskij se ji už několikrát, třebaže ne tak energicky jako nyní, pokoušel přimět, aby se zamyslila nad svým postavením, a&#160;pokaždé narážel na názorovou povrchnost a&#160;lehkomyslnost v&#160;úsudcích, s&#160;kterou i&#160;teď odpovídala na jeho výzvu. Snad v&#160;tom bylo cosi, co si nemohla či nechtěla ujasnit, a&#160;kdykoli o&#160;tom začínala mluvit, ona, skutečná Anna, se nějak hroužila do sebe a&#160;objevovala se jiná, podivná, cizí žena, kterou nemiloval, které se bál a&#160;která mu kladla odpor. Ale dnes se jí rozhodl říci vše.</p>
			<p class="MLP-text">„Ví nebo neví,“ pravil svým obvyklým, pevným a&#160;klidným tónem, „ví nebo neví, po tom nám nic není. Nemůžeme… nemůžete takto zůstat, zvlášť ne teď.“</p>
			<p class="MLP-text">„Ale co myslíte, že mám udělat?“ zeptala se stále s&#160;tím mírným posměchem. Ačkoli se tolik bála, aby nebral její těhotenství lehce, mrzelo ji teď, že z&#160;toho vyvozuje nutnost nějaké akce.</p>
			<p class="MLP-text">„Všecko mu povědět a&#160;opustit ho.“</p>
			<p class="MLP-text">„Velmi dobře. Dejme tomu, že to udělám,“ řekla. „Víte, co z&#160;toho bude? Řeknu vám to předem,“ a&#160;zlé světélko jí vzplanulo v&#160;očích, před chvilkou tak něžných. „Ale ale, vy milujete jiného a&#160;navázala jste s&#160;ním neřestný poměr? (Předvádějíc muže, dala přízvuk na slovo <span class="MLP-znak-kurziva-11b">neřestný </span>přesně tak, jak činil Alexej Alexandrovič.) Varoval jsem vás před následky z&#160;hlediska náboženského, občanského i&#160;rodinného. Neuposlechla jste mě. Nemohu nyní vystavit hanbě své jméno…“ Chtěla říci „a svého syna“, ale o&#160;synovi žertovat nedokázala… „Hanbě své jméno, a&#160;ještě něco v&#160;tom smyslu,“ dodala. „Zkrátka řekne svým státnickým způsobem jasně a&#160;přesně, že mi nemůže dát volnost, ale učiní všechna možná opatření, aby zabránil skandálu. A&#160;udělá klidně a&#160;přesně všecko, co řekne. Takhle to dopadne. To není člověk, ale stroj, a&#160;přitom nebezpečný stroj, když se rozzlobí,“ dodala. Vzpomněla si přitom na Alexeje Alexandroviče, dopodrobna se rozpomněla na jeho zjev, způsob mluvy i&#160;povahu, měla mu za zlé každou chybu, kterou na něm mohla najít, a&#160;nic mu neslevila za strašnou vinu, které se na něm dopustila.</p>
			<p class="MLP-text">„Ale Anno,“ řekl Vronskij přesvědčivě a&#160;jemně, aby ji uklidnil, „stejně se mu to musí říct a&#160;teprve pak se můžeme řídit tím, co podnikne.“</p>
			<p class="MLP-text">„Měla bych snad uprchnout?“</p>
			<p class="MLP-text">„A&#160;proč ne? Tak už to nemůže pokračovat. A&#160;nejde o&#160;mne, vidím, že vy trpíte.“</p>
			<p class="MLP-text">„Ano, uprchnout, a&#160;abych se stala vaší metresou?“ řekla zlobně.</p>
			<p class="MLP-text">„Anno!“ pravil s&#160;něžnou výčitkou.</p>
			<p class="MLP-text">„Ano,“ pokračovala, „abych se stala vaší metresou a&#160;zničila všecko a…“</p>
			<p class="MLP-text">Opět chtěla říci „syna“, ale to slovo jí nešlo přes jazyk.</p>
			<p class="MLP-text">Vronskij nemohl pochopit, jak může Anna při své silné, čestné povaze snášet takové ovzduší klamu, a&#160;přitom z&#160;něho nechce uniknout. Ale nenapadlo ho, že hlavní příčinou je slovo „syn“, které nedokázala vyslovit. Když myslila na syna a&#160;jeho budoucí vztah k&#160;matce, která opustila jeho otce, jímal ji takový strach ze všeho, co učinila, že už neuvažovala, ale jako žena se jenom snažila uklidnit klamnými úvahami a&#160;slovy, jen aby všecko zůstalo při starém a&#160;aby mohla zapomenout na strašlivou otázku, co bude se synem.</p>
			<p class="MLP-text">„Prosím tě, proboha tě prosím,“ řekla náhle docela jiným, upřímným a&#160;něžným tónem a&#160;vzala ho za ruku. „Nikdy o&#160;tom se mnou nemluv!“</p>
			<p class="MLP-text">„Ale Anno…“</p>
			<p class="MLP-text">„Nikdy. Nech to na mně. Vím dobře, jak jsem na tom bídně a&#160;hrozně. Ale rozhodnutí není tak snadné, jak si myslíš. A&#160;nech to na mně a&#160;poslechni mě. Nikdy o&#160;tom se mnou nemluv. Slibuješ? Ne, ne, slib mi to!“</p>
			<p class="MLP-text">„Všecko ti slíbím, ale nemohu být klidný, zvlášť ne po tom, cos mi řekla. Nemohu být klidný, když nemůžeš být klidná ty…“</p>
			<p class="MLP-text">„Já?“ opakovala. „Ano, někdy se trápím. Ale to přejde, jestli o&#160;tom se mnou nikdy nebudeš mluvit. Trápí mě to, ale jen když o&#160;tom mluvíš.“</p>
			<p class="MLP-text">„Nechápu.“</p>
			<p class="MLP-text">„Vím,“ přerušila ho, „jak je při tvé poctivé povaze zatěžko lhát, a&#160;je mi tě líto. Často si myslím, jak sis kvůli mně zkazil život.“</p>
			<p class="MLP-text">„Teď jsem si myslil totéž o&#160;tobě,“ pravil. „Jak jsi pro mě mohla všecko obětovat? Nemohu si odpustit, že jsi nešťastná.“</p>
			<p class="MLP-text">„Já že jsem nešťastná?“ přiblížila se k&#160;němu a&#160;dívala se na něho s&#160;nadšeným láskyplným úsměvem. „Jsem jako hladový člověk, který dostal najíst. Snad je mu zima a&#160;má roztrhané šaty a&#160;je mu hanba, ale nešťastný není. Já že jsem nešťastná? Ne, tady mám své štěstí…“</p>
			<p class="MLP-text">Uslyšela, že syn se vrací domů. Rychle přelétla pohledem terasu a&#160;prudce vstala. V&#160;jejích očích vzplanul oheň, jejž Vronskij dobře znal, rychlým pohybem zdvihla krásné ruce plné prstenů, uchopila ho za hlavu, dlouze na něho pohlédla, přiblížila k&#160;němu tvář s&#160;pootevřenými, usměvavými rty, rychle ho políbila na ústa a&#160;obě oči, a&#160;odstrčila ho. Chtěla odejít, ale zadržel ji.</p>
			<p class="MLP-text">„Kdy?“ pravil šeptem a&#160;hleděl na ni jako v&#160;opojení.</p>
			<p class="MLP-text">„Dnes v&#160;jednu,“ zašeptala s&#160;těžkým povzdechem a&#160;dala se svým rychlým svižným krokem naproti synovi.</p>
			<p class="MLP-text">Déšť přepadl Serjožu ve velké zahradě a&#160;přečkali jej s&#160;chůvou v&#160;altánu.</p>
			<p class="MLP-text">„Tak na shledanou,“ řekla Anna Vronskému. „Teď už musím brzo na dostihy. Betsy slíbila, že se pro mne staví.“</p>
			<p class="MLP-text">Vronskij pohlédl na hodinky a&#160;kvapem odjel.</p>
		</div>
</body>
</html>