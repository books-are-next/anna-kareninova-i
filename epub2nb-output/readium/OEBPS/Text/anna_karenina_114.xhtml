<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-111</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-4-4" class="MLP-uroven2-kapitola"><a id="x.8586"></a>IV</p>
			<p class="MLP-text-bez1radku">Po tom, co se ve dveřích svého domova setkal s&#160;Vronským, jel Alexej Alexandrovič do italské opery, jak také bylo jeho úmyslem. Vydržel tam dvě jednání a&#160;setkal se se všemi, s&#160;kým se potřeboval setkat. Po návratu domů si bedlivě prohlédl věšák, a&#160;když zjistil, že vojenský plášť už na něm nevisí, odebral se jako vždy do svého pokoje. Ale proti svému obyčeji neulehl a&#160;chodil sem a&#160;tam do tří hodin ráno. Hněval se na ženu, že nedbá pravidel slušnosti a&#160;nechce splnit jedinou podmínku, kterou si kladl&#160;– aby milenec nechodil za ní domů. Pocit zloby nedával Alexeji Alexandroviči pokoje. Nevyhověla jeho požadavku, tudíž ji musí potrestat a&#160;splnit svou pohrůžku, totiž požádat o&#160;rozvod a&#160;vzít jí syna. Věděl, s&#160;jakými obtížemi je to spojeno, ale když jednou řekl, že to provede, musel teď pohrůžku splnit. Hraběnka Lydie Ivanovna mu naznačovala, že je to nejlepší východisko, a&#160;poslední dobou dosáhla rozvodová praxe takové dokonalosti, že Alexej Alexandrovič viděl možnost zdolání formálních obtíží. Kromě toho, neštěstí nikdy nechodí samo, a&#160;otázka národnostních menšin i&#160;otázka zavlažování polí v&#160;Zarajské gubernii mu natropily v&#160;úřadě takové nepříjemnosti, že byl celou poslední dobu nanejvýš podrážděn.</p>
			<p class="MLP-text">Nespal celou noc a&#160;jeho zloba, narůstající jakousi obrovskou řadou, k&#160;ránu dostoupila vrcholu. Nakvap se oblékl, a&#160;jako by nesl pohár plný hněvu a&#160;bál se, že jej rozlije a&#160;že zároveň s&#160;hněvem pozbude i&#160;energie, kterou potřeboval k&#160;rozmluvě s&#160;ženou, vstoupil k&#160;ní hned, jakmile se dověděl, že už vstala.</p>
			<p class="MLP-text">Anna se domnívala, že svého muže dokonale zná, ale když k&#160;ní teď vstoupil, užasla. Čelo měl svraštěné, oči chmurně zíraly před sebe a&#160;vyhýbaly se jejím zrakům; ústa pevně a&#160;pohrdavě sevřená. V&#160;jeho chůzi, v&#160;pohybech i&#160;v&#160;tónu bylo odhodlání a&#160;neoblomnost, jakou u&#160;něho ještě nepoznala. Vešel do pokoje a&#160;bez pozdravu zamířil rovnou k&#160;jejímu psacímu stolu, vzal si klíče a&#160;odemkl zásuvku.</p>
			<p class="MLP-text">„Co si přejete?“ vzkřikla Anna.</p>
			<p class="MLP-text">„Dopisy od vašeho milence.“</p>
			<p class="MLP-text">„Tady nejsou,“ řekla zavírajíc zásuvku. Ale ten pohyb ho utvrdil, že hádá správně. Hrubě odstrčil její ruku a&#160;hbitě popadl desky, o&#160;kterých věděl, že si do nich schovává nejdůležitější papíry. Anna mu chtěla desky vytrhnout, ale odstrčil ji.</p>
			<p class="MLP-text">„Sedněte si! Musím s&#160;vámi mluvit!“ Dal si portfej pod paží a&#160;sevřel jej loktem tak křečovitě, až se mu povytáhlo rameno.</p>
			<p class="MLP-text">S&#160;údivem, nesměle a&#160;mlčky na něho hleděla.</p>
			<p class="MLP-text">„Říkal jsem vám, že vám nedovolím, abyste přijímala návštěvy svého milence.“</p>
			<p class="MLP-text">„Musela jsem se s&#160;ním setkat, abych…“</p>
			<p class="MLP-text">Zarazila se, protože nemohla najít vhodnou výmluvu. </p>
			<p class="MLP-text">„Nezajímají mě podrobnosti, proč se žena musí setkat s&#160;milencem.“</p>
			<p class="MLP-text">„Chtěla jsem, jenom jsem…,“ vybuchla Anna. Jeho hrubost ji podráždila a&#160;dodala jí odvahy.</p>
			<p class="MLP-text">„Copak si neuvědomujete, jak snadno mě můžete urážet?“</p>
			<p class="MLP-text">„Urazit můžeme poctivého člověka, poctivou ženu, ale řekneme-li zloději, že je zloděj, je to pouhé konstatování faktu.“</p>
			<p class="MLP-text">„Ten nový rys, surovost, jsem ještě ve vás neznala.“</p>
			<p class="MLP-text">„Tomu říkáte surovost, když muž ponechává ženě volnost a&#160;chrání ji svým jménem a&#160;vymiňuje si pouze, aby zachovávala pravidla slušnosti? To je surovost?“</p>
			<p class="MLP-text">„To je horší než surovost, je to ničemnost, abyste věděl!“ v&#160;návalu zloby vykřikla Anna a&#160;vstala, jako by chtěla odejít.</p>
			<p class="MLP-text">„Ne!“ rozkřikl se pisklavým hlasem, který teď zněl ještě o&#160;tón výše, uchopil Annu velkými prsty za ruku tak prudce, až jí zůstaly zarudlé stopy po náramku, na který přitlačil, a&#160;násilím ji usadil zpátky na místo. „Ničemnost? Chcete-li mermomocí užít toho slova, pak ničemnost, to je&#160;– opustit muže a&#160;syna kvůli milenci a&#160;přitom jíst mužův chléb!“</p>
			<p class="MLP-text">Anna sklopila hlavu. Nevyslovila, co včera říkala milenci, že totiž <span class="MLP-znak-kurziva-11b">on</span> je její muž, kdežto manžel je zbytečný. Nevyslovila to, ba ani na to nepomyslila. Cítila, že manželova slova jsou pravdivá, a&#160;jenom řekla tiše: „Nemůžete mou situaci vylíčit hůř, než jak ji sama vidím, ale proč to všecko říkáte?“</p>
			<p class="MLP-text">„Proč to říkám? Proč?“ pokračoval stále tak hněvivě. „Abyste to věděla: poněvadž jste nevyhověla mému přání a&#160;nedbáte pravidel slušnosti, učiním opatření, aby byl tento stav ukončen.“</p>
			<p class="MLP-text">„Už bude beztak brzo ukončen,“ vypravila ze sebe a&#160;při pomyšlení na brzkou, nyní kýženou smrt jí opět vytryskly slzy z&#160;očí.</p>
			<p class="MLP-text">„Bude ukončen dřív, než si myslíte vy a&#160;váš milenec! Musíte ukájet živočišnou vášeň…“</p>
			<p class="MLP-text">„Alexeji Alexandroviči! Nemluvím o&#160;tom, že je to nešlechetné, ale je prostě nepěkné, ubližovat slabšímu.“</p>
			<p class="MLP-text">„Ovšem, myslíte jen na sebe, ale utrpení člověka, který byl vaším mužem, vás nezajímá. Je vám jedno, že celý jeho život se zhatil, a&#160;co si propr… tropr… troprpěl.“</p>
			<p class="MLP-text"><span>Alexej Alexandrovič mluvil tak rychle, že se zabrebtl a&#160;vůbec nemohl to slovo vyslovit. Nakonec vyslovil </span><span class="MLP-znak-kurziva-11b">proprpěl.</span><span> Anně to přišlo k&#160;smíchu a&#160;hned se zastyděla, že jí může být něco k&#160;smíchu v&#160;takové chvíli. A&#160;poprvé se na okamžik vcítila, vžila se do jeho situace a&#160;bylo jí ho líto. Jenže co mohla říci anebo udělat? Svěsila hlavu a&#160;mlčela. Také chvíli mlčel a&#160;pak začal už méně pisklavým, studeným hlasem, s&#160;důrazem na slovech náhodně volených a&#160;nijak zvlášť významných.</span></p>
			<p class="MLP-text">„Přišel jsem vám říci…“</p>
			<p class="MLP-text">Pohlédla na něho. Ne, to se mi zdálo, usoudila vybavujíc si výraz jeho obličeje, když se přeřekl při slově „protrpěl“. Ne, může snad člověk s&#160;těma kalnýma očima, s&#160;tím samolibým klidem něco cítit? </p>
			<p class="MLP-text">„Nemohu nic změnit,“ zašeptala.</p>
			<p class="MLP-text">„Přišel jsem vám říci, že zítra odjíždím do Moskvy a&#160;už se do tohoto domu nevrátím, a&#160;zprávu o&#160;mém rozhodnutí dostanete prostřednictvím advokáta, kterému svěřím rozvodové řízení. Můj syn se odstěhuje k&#160;sestře,“ pravil Alexej Alexandrovič, usilovně vzpomínaje, co to chtěl říci o&#160;synovi.</p>
			<p class="MLP-text">„Chcete Serjožu jenom proto, abyste mi způsobil bolest,“ řekla s&#160;nevraživým pohledem. „Vy ho nemáte rád… Nechte mi Serjožu!“</p>
			<p class="MLP-text">„Ano, ztratil jsem i&#160;lásku k&#160;synovi, protože s&#160;ním je spjat můj odpor k&#160;vám. Ale přece ho nechám u&#160;sebe. Buďte sbohem!“</p>
			<p class="MLP-text">A&#160;chtěl odejít, ale teď zadržela ona jeho.</p>
			<p class="MLP-text">„Alexeji Alexandroviči!“ zašeptala ještě jednou. „Nemám vám už co říct. Nechte mi Serjožu, dokud… Brzo budu rodit, nechte mi ho!“ </p>
			<p class="MLP-text">Alexej Alexandrovič zrudl, vytrhl se jí a&#160;mlčky odešel.</p>
		</div>
</body>
</html>