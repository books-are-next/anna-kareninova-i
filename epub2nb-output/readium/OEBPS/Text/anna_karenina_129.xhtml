<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-126</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-4-19" class="MLP-uroven2-kapitola">XIX</p>
			<p class="MLP-text-bez1radku">Chyba, jíž se Alexej Alexandrovič dopustil tím, když před setkáním s&#160;ženou nepomyslil na možnost, že její lítost bude upřímná, on jí odpustí, ale ona nezemře&#160;– tato chyba se mu za dva měsíce po návratu z&#160;Moskvy projevila v&#160;celé své síle. Ale chybu, které se dopustil, nezavinilo jen to, že nepomyslil na takovou možnost, nýbrž i&#160;skutečnost, že až do chvíle, kdy se setkal s&#160;umírající ženou, neznal sebe sama. U&#160;lůžka nemocné ženy poprvé v&#160;životě podlehl onomu zjihlému soucitu, který v&#160;něm budilo utrpení jiných lidí a&#160;za který se dřív stydíval jako za nebezpečnou slabost. A&#160;útrpnost s&#160;ní, výčitky svědomí, že si přál její smrt, a&#160;především blažící vědomí, že odpustil, to všecko způsobilo, že náhle pocítil úlevu ve vlastním utrpení, a&#160;nejen to, nabyl i&#160;duševního klidu, který dosud nepoznal. Náhle cítil, že to, co bylo zdrojem jeho utrpení, stalo se mu zdrojem duchovní radosti, co se zdálo neřešitelné, pokud odsuzoval, vyčítal a&#160;nenáviděl, bylo najednou prosté a&#160;jasné, když odpouštěl a&#160;miloval.</p>
			<p class="MLP-text">Odpustil ženě a&#160;litoval ji pro její utrpení a&#160;pokání. Odpustil Vronskému a&#160;litoval ho, zejména po tom, co se doslechl o&#160;jeho zoufalém činu. I&#160;syna litoval více než předtím a&#160;vyčítal si teď, že se mu příliš málo věnoval. Ale k&#160;novorozenému malému děvčátku choval jakýsi zvláštní cit, byla to nejen útrpnost, ale i&#160;něha. Zprvu se věnoval jen ze soucitu té slaboučké novorozené holčičce, která nebyla jeho dcerou a&#160;byla za matčiny nemoci zanedbávána a&#160;patrně by byla zemřela, kdyby se o&#160;ni nebyl postaral&#160;– a&#160;pak ani sám nevěděl, jak to přišlo, ale zamiloval si ji. Chodil několikrát za den do dětského pokoje a&#160;dlouho tam sedával, takže kojná a&#160;chůva, které před ním zpočátku měly trému, si na něho zvykly. Někdy se vydržel celou půlhodinu mlčky dívat na spící šafránově červenou, boubelatou svraštělou tvářičku dítěte, sledovat pohyby zamračeného čela a&#160;buclaté ručky se zaťatými prsty, a&#160;pozorovat, jak si dítě mne hřbetem ruky oči a&#160;kořen nosu. Zvlášť v&#160;takových chvílích se Alexej Alexandrovič cítil dokonale klidný a&#160;usmířený a&#160;neviděl na své situaci nic mimořádného, nic, co by se mělo změnit.</p>
			<p class="MLP-text">Ale jak čas ubíhal, viděl Alexej Alexandrovič stále jasněji, že mu nebude dopřáno v&#160;této situaci setrvat, třeba se mu dnes jevila tak přirozenou. Tušil, že kromě blahodárné duchovní síly, která usměrňuje jeho duši, existuje jiná, hrubá, stejně mocná, ne-li ještě mocnější síla, která řídí jeho život, a&#160;že tato síla mu neposkytne žádoucí pokorný klid. Tušil, že všichni na něho pohlížejí v&#160;tázavém údivu, že mu nerozumějí a&#160;cosi od něho očekávají. Zvlášť ostře pociťoval vratkost a&#160;nepřirozenost svého vztahu k&#160;ženě.</p>
			<p class="MLP-text">Když pominula přecitlivělost způsobená hrozící smrtí, začal pozorovat, že se ho Anna bojí, těžce nese jeho přítomnost a&#160;nedokáže se mu podívat přímo do očí. Jako by mu chtěla cosi říci a&#160;neodvážila se; jako by rovněž tušila, že tento jejich vzájemný poměr nemůže dlouho trvat, a&#160;proto od něho cosi očekávala.</p>
			<p class="MLP-text">Koncem února se Annina novorozená dcera, taktéž jménem Anna, roznemohla. Alexej Alexandrovič se stavil ráno v&#160;dětském pokoji, nařídil, aby se poslalo pro lékaře, a&#160;pak odjel na ministerstvo. Po práci se vrátil kolem čtvrté hodiny domů. V&#160;předpokoji uviděl švarného premovaného lokaje v&#160;medvědí pelerínce, který držel bílý dámský plášť z&#160;americké kožešiny.</p>
			<p class="MLP-text">„Kdo je tu?“ zeptal se Alexej Alexandrovič.</p>
			<p class="MLP-text">„Paní kněžna Jelizaveta Fjodorovna Tverská,“ odpověděl lokaj a&#160;Alexejovi Alexandroviči se zdálo, že se při tom usmívá.</p>
			<p class="MLP-text">Po celý ten krušný čas Karenin pozoroval, že jeho známí ze společnosti, zvláště ženy, jeví zvýšený zájem o&#160;něho i&#160;jeho manželku. Pozoroval na všech těch známých jakousi stěží potlačovanou radost, stejnou radost, jakou viděl na očích advokátovi a&#160;teď zas lokajovi. Všichni byli jako u&#160;vytržení, jako by chystali nějakou svatbu. Kdykoli se s&#160;ním potkali, ptali se s&#160;těžce potlačovanou radostí na jeho zdraví.</p>
			<p class="MLP-text">Přítomnost kněžny Tverské byla Alexejovi Alexandroviči nemilá jednak pro vzpomínky s&#160;ní související, jednak ji vůbec neměl v&#160;lásce. Šel rovnou do dětského pokoje. V&#160;prvním dětském pokoji byl Serjoža. Skoro ležel na stole, cosi kreslil a&#160;vesele žvatlal. Anglická vychovatelka, která za Anniny nemoci vystřídala Francouzku, seděla se svým háčkováním vedle chlapce. Teď rychle vstala, uklonila se a&#160;dloubla Serjožu.</p>
			<p class="MLP-text">Alexej Alexandrovič pohladil syna po hlavě, odpověděl vychovatelce na otázku po ženině zdraví a&#160;zeptal se, co lékař říkal dítěti.</p>
			<p class="MLP-text">„Lékař říkal, že to není nic vážného, a&#160;předepsal koupele, milostpane.“</p>
			<p class="MLP-text">„Ale ona má pořád bolení,“ pravil Alexej Alexandrovič. Poslouchal, jak dítě ve vedlejším pokoji křičí.</p>
			<p class="MLP-text">„Myslím, že kojná není dobrá,“ osmělila se Angličanka.</p>
			<p class="MLP-text">„Proč myslíte?“ Alexej Alexandrovič se zarazil.</p>
			<p class="MLP-text">„Takhle to bylo u&#160;hraběnky Paulové, milostpane. Dítě léčili a&#160;pak se přišlo na to, že má prostě hlad. Kojná neměla dost mléka, milostpane.“</p>
			<p class="MLP-text">Alexej Alexandrovič se zamyslil, chvilku stál a&#160;pak vešel do dalších dveří. Děvčátko odvracelo hlavičku, kroutilo se kojné v&#160;náručí a&#160;nechtělo ani plný prs, ani nechtělo ztichnout přes všecko chlácholení kojné a&#160;chůvy, které se nad ním skláněly.</p>
			<p class="MLP-text">„Pořád to není lepší?“ zeptal se Alexej Alexandrovič.</p>
			<p class="MLP-text">„Slečinka je moc neklidná,“ šeptem odpověděla chůva.</p>
			<p class="MLP-text">„Miss Edwardová říká, že snad kojná nemá mléko.“</p>
			<p class="MLP-text">„Taky si myslím, Alexeji Alexandroviči.“</p>
			<p class="MLP-text">„Ale proč to neřeknete?“</p>
			<p class="MLP-text">„A&#160;komu to mám říct? Anna Arkaďjevna pořád stůně,“ mrzutě zabručela chůva.</p>
			<p class="MLP-text">Chůva byla starou služebnicí v&#160;domě. A&#160;v&#160;jejích prostých slovech viděl Alexej Alexandrovič narážku na své postavení.</p>
			<p class="MLP-text">Dítě křičelo ještě hlasitěji, až se zalykalo a&#160;chroptělo. Chůva mávla rukou, šla k&#160;děcku, vzala je kojné z&#160;náručí a&#160;nosila je po pokoji, aby je uspala.</p>
			<p class="MLP-text">„Musíme požádat lékaře, aby kojnou prohlédl,“ řekl Alexej Alexandrovič.</p>
			<p class="MLP-text">Zdravě vyhlížející, nafintěná kojná se polekala, že bude propuštěna. Bručela si něco pod nos a&#160;zapínajíc si velký prs, pohrdavě se usmála, jak někdo může pochybovat, že by měla dost mléka. I&#160;v&#160;tomto úsměvu shledal Alexej Alexandrovič výsměch svému postavení.</p>
			<p class="MLP-text">„Chudinka děcko!“ řekla chůva konejšící dítě a&#160;dál je nosila po pokoji.</p>
			<p class="MLP-text">Alexej Alexandrovič se posadil na židli a&#160;s&#160;trpitelským smutným výrazem se díval na chůvu, chodící sem a&#160;tam.</p>
			<p class="MLP-text">Když dítě konečně ztichlo, když je uložili do hluboké postýlky a&#160;chůva mu narovnala polštář a&#160;odešla od něho, Alexej Alexandrovič vstal a&#160;s&#160;námahou, po špičkách k&#160;němu přistoupil. Chvíli se mlčky a&#160;stále tak smutně díval na dítě. Ale vtom se mu ve tváři objevil úsměv, který mu zahýbal vlasy a&#160;zvlnil pokožku na čele, a&#160;Alexej Alexandrovič zase tak tiše vyšel z&#160;pokoje.</p>
			<p class="MLP-text">V&#160;jídelně zazvonil a&#160;nařídil sluhovi, aby se zase poslalo pro lékaře. Mrzel se na ženu, že se nestará o&#160;to rozkošné dítě, a&#160;ve své rozmrzelosti neměl chuť jít za ní a&#160;také by se nerad setkal s&#160;kněžnou Betsy. Ale žena by se mohla podivit, proč se u&#160;ní nestavil jako jindy, proto se přemohl a&#160;zamířil do ložnice. Když se blížil po měkkém koberci ke dveřím, mimoděk zaslechl rozhovor, který slyšet nechtěl.</p>
			<p class="MLP-text">„Kdyby neměl odjet, chápala bych váš odmítavý postoj a&#160;jeho také. Ale váš muž musí být nad to povznesen,“ pravila Betsy.</p>
			<p class="MLP-text">„Nedělám to kvůli muži, ale kvůli sobě. Nemluvte tak!“ rozčileně odpovídala Anna.</p>
			<p class="MLP-text">„Ano, ale není možné, abyste se nechtěla rozloučit s&#160;člověkem, který se chtěl kvůli vám zastřelit…“</p>
			<p class="MLP-text">„Právě proto nechci.“</p>
			<p class="MLP-text">Alexej Alexandrovič se s&#160;polekaným a&#160;provinilým výrazem zarazil a&#160;chtěl se nenápadně vzdálit. Ale uvážil, že by to bylo nedůstojné, znova se obrátil, zakašlal a&#160;ubíral se k&#160;ložnici. Hlasy zmlkly a&#160;on vstoupil.</p>
			<p class="MLP-text">Anna v&#160;šedém županu seděla na pohovce. Husté, na ježka ostříhané černé vlasy jí trčely na kulaté hlavě. Jako vždy, když spatřila muže, z&#160;její tváře náhle zmizela živost; svěsila hlavu a&#160;nepokojně se ohlédla po Betsy. Betsy, oblečená podle nejnovější módy, v&#160;kloboučku, který se jí vznášel kdesi nad hlavou jako stínítko na lampě, v&#160;šedomodrých šatech s&#160;nápadnými šikmými pruhy na živůtku z&#160;jedné strany a&#160;na sukni ze strany druhé, seděla vedle Anny, držela vysokou plochou postavu hezky zpříma, jen hlavu trochu nachýlila a&#160;přivítala Karenina škodolibým úsměvem.</p>
			<p class="MLP-text">„Ach!“ řekla v&#160;líčeném údivu. „Jsem velice ráda, že jste doma. Nikde se neukážete a&#160;už jsem vás neviděla, co se Anna rozstonala. Všecko jsem slyšela… jak jste starostlivý. Ano, jste úžasný manžel!“ pravila s&#160;významným laskavým pohledem, jako by mu udílela řád za ušlechtilé chování k&#160;ženě.</p>
			<p class="MLP-text">Karenin se chladně uklonil, políbil ženě ruku a&#160;tázal se, jak se jí daří.</p>
			<p class="MLP-text">„Myslím, že je to lepší,“ odpověděla, uhýbajíc před jeho pohledem.</p>
			<p class="MLP-text">„Ale máte nějak horečnatou barvu,“ poznamenal Karenin s&#160;důrazem na slově „horečnatou“.</p>
			<p class="MLP-text">„Příliš jsme se rozpovídaly,“ prohodila Betsy, „jsem si vědoma, že to ode mne bylo sobecké, a&#160;už jdu.“</p>
			<p class="MLP-text">Vstala. Ale Anna náhle zrudla a&#160;prudce ji uchopila za ruku.</p>
			<p class="MLP-text">„Ne, zůstaňte ještě, prosím. Musím vám říci… Vlastně ne, vám,“ obrátila se ke Kareninovi a&#160;ruměnec jí zaplavil šíji a&#160;čelo. „Nechci a&#160;nemohu před vámi dělat žádné tajnosti.“</p>
			<p class="MLP-text">Alexej Alexandrovič zalupal prsty a&#160;svěsil hlavu.</p>
			<p class="MLP-text">„Betsy říkala, že hrabě Vronskij se k&#160;nám chtěl přijít rozloučit před odjezdem do Taškentu.“ Nedívala se na muže a&#160;patrně spěchala, aby už všecko vyslovila, i&#160;když jí to bylo tolik zatěžko. „Řekla jsem, že ho nemohu přijmout.“</p>
			<p class="MLP-text">„Řekla jste, má drahá, že to bude záležet na Alexejovi Alexandroviči,“ opravila ji Betsy.</p>
			<p class="MLP-text">„Ale ne, nemohu ho přijmout a&#160;ani to k&#160;ničemu ne…“ Vtom se zarazila a&#160;tázavě pohlédla na muže (nedíval se na ni). „Zkrátka nechci…“</p>
			<p class="MLP-text">Alexej Alexandrovič přisedl k&#160;ní a&#160;chtěl ji vzít za ruku.</p>
			<p class="MLP-text">V&#160;prvním popudu rychle uhnula jeho zvlhlé ruce s&#160;velkými naběhlými žilami, která hledala ruku její; ale pak mu ji s&#160;patrným sebezapřením stiskla.</p>
			<p class="MLP-text">„Velice vám děkuji za důvěru, ale…,“ řekl a&#160;pln rozpaků a&#160;nevole cítil, že věc, kterou si může snadno a&#160;jasně rozhodnout sám před sebou, nemůže posoudit před kněžnou Tverskou, jež mu byla ztělesněním hrubé síly&#160;– síly, která měla řídit jeho život před tváří společnosti a&#160;bránila mu, aby se oddal svému citu lásky a&#160;odpuštění. Zarazil se a&#160;hleděl na kněžnu Tverskou.</p>
			<p class="MLP-text">„Tak se mějte hezky, drahoušku,“ řekla Betsy a&#160;vstala. Políbila Annu a&#160;odešla. Alexej Alexandrovič ji vyprovázel.</p>
			<p class="MLP-text">„Alexeji Alexandroviči! Znám vás jako skutečně ušlechtilého člověka,“ začala Betsy. Zůstala stát v&#160;malém salónku. Ještě jednou stiskla Kareninovi ruku. „Jsem cizí osoba, ale mám ji tolik ráda a&#160;tolik si vážím vás, že se vám osměluji dát radu. Přijměte ho. Alexej Vronskij je zosobněná čest a&#160;odjíždí do Taškentu.“</p>
			<p class="MLP-text">„Děkuji vám, Jasnosti, za vaši účast i&#160;radu. Ale otázku, zda může, či nemůže někoho přijmout, si žena rozhodne sama.“</p>
			<p class="MLP-text">Prohlásil to podle zvyku důstojně, povytáhl přitom obočí a&#160;vzápětí ho napadlo, že slova mohou být jakákoli, ale jeho situace důstojnost postrádá. A&#160;viděl to z&#160;potlačovaného, zlého a&#160;škodolibého úsměvu, s&#160;kterým na něho Betsy pohlédla, když tu větu pronesl.</p>
		</div>
</body>
</html>