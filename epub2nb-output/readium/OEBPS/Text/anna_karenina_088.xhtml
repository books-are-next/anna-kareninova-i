<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-85</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-3-11" class="MLP-uroven2-kapitola"><a id="x.8522"></a>XI</p>
			<p class="MLP-text-bez1radku">V&#160;polovině června přišel za Levinem starosta ze sestřiny vesnice, ležící dvacet verst od Pokrovského, a&#160;podal hlášení o&#160;stavu hospodářství a&#160;o&#160;senoseči. Hlavní výnos plynul na sestřině statku z&#160;luk. V&#160;dřívějších letech kupovali rolníci trávu na stojato po dvaceti rublech z&#160;děsjatiny. Když se Levin ujal správy statku, prohlédl si louky, shledal, že stojí za víc, a&#160;určil cenu pětadvacet rublů za děsjatinu. Rolníci tolik platit nechtěli, a&#160;jak Levin tušil, odradili i&#160;ostatní kupce. Levin tam pak jel osobně a&#160;nařídil, aby seno bylo sklízeno z&#160;části námezdními dělníky, z&#160;části podílníky. Rolníci ze vsi všemožně bránili té novotě, ale věc se dařila a&#160;už první rok vynesly louky skoro dvojnásobně. Předloni a&#160;loni ještě trval odpor rolníků a&#160;sklizeň probíhala stejně jako předtím. Letos si rolníci vzali všechnu trávu z&#160;třetinového podílu a&#160;starosta teď přijel ohlásit, že seno je sklizeno, že si z&#160;obavy před deštěm pozval písaře a&#160;před ním rozdělil a&#160;postavil jedenáct stohů z&#160;panského podílu. Z&#160;neurčitých odpovědí na otázku, kolik bylo sena na hlavní louce, z&#160;chvatu, s&#160;kterým starosta rozdělil seno bez dovolení, z&#160;jeho celkového tónu Levin poznal, že v&#160;tom dělení sena bude nějaký háček, a&#160;rozhodl se, že tam zajede a&#160;sám si všecko překontroluje.</p>
			<p class="MLP-text">Levin přijel za poledne do vsi, nechal koně u&#160;starého přítele, muže bratrovy kojné, a&#160;šel ke starému do včelníku, aby od něho vyzvěděl podrobnosti o&#160;sklizni sena. Hovorný, příjemný děda Parmenyč Levina radostně přivítal, ukázal mu celé své hospodářství, podrobně vykládal o&#160;svých včelách a&#160;jak se letos rojily, ale když se Levin ptal na seno, odpovídal neurčitě a&#160;váhavě. To Levina ještě víc utvrdilo v&#160;jeho domněnce. Šel se tedy podívat na stohy. Nemohlo v&#160;nich být po padesáti fůrách, a&#160;aby Levin sedláky usvědčil, dal narychlo svolat všecky, kdo měli potah, naložit jeden stoh a&#160;převézt jej do stodoly. Z&#160;celého stohu bylo jen dvaatřicet fůr. Starosta sice ujišťoval, jak je seno kypré a&#160;jak se ve stozích slehlo, dušoval se, že všecko udělal poctivě, avšak Levin trval na svém, že seno bylo rozděleno bez jeho rozkazu, a&#160;že proto je nechce ani neuznává, že v&#160;každém stohu je padesát fůr. Po dlouhých sporech bylo dohodnuto, aby si rolníci vzali těch jedenáct stohů a&#160;počítali padesát fůr na každý stoh, kdežto na panský podíl se mělo dělit znova. Vyjednávání a&#160;dělení kopek trvalo až do svačiny. Když bylo poslední seno rozděleno, svěřil Levin další dohled písaři, sedl si do kopky označené vrbovou větví a&#160;se zájmem pozoroval louku, hemžící se lidmi.</p>
			<p class="MLP-text">Před ním, v&#160;ohybu řeky za močálem, se pohybovala pestrá řada ženských, vesele brebentících zvonivými hlasy, a&#160;z&#160;rozházeného sena rychle vznikaly na bledězelené otavě klikaté šedé valy. Za ženskými šli chlapi s&#160;vidlemi a&#160;z&#160;valů vyrůstaly široké, vysoké, kypré kopky. Vlevo na louce, kde bylo už sklizeno, rachotily vozy, kopky rozebírané po obrovských otýpkách mizely jedna za druhou a&#160;místo nich už se vršily těžké, ke koňským zadkům se svažující fůry voňavého sena.</p>
			<p class="MLP-text">„Jen abysme sklidili za sucha! To bude seno!“ řekl staroch, který si přisedl k&#160;Levinovi. „To není seno, to je zrovna čaj! A&#160;nabírají ho, jak když káčata zobou zrní,“ dodal a&#160;ukázal na kopky, nakládané vidlemi. „Odpoledne jsme svezli dobře polovic.“</p>
			<p class="MLP-text">„To už je poslední?“ zavolal na chasníka, který jel kolem nich. Stál vpředu na voze a&#160;pohazoval konopnými opratěmi.</p>
			<p class="MLP-text">„Poslední, táto!“ volal chasník, zadržel koně a&#160;s&#160;úsměvem se ohlédl po veselé, stejně usměvavé červené mladici, která seděla na voze, a&#160;zase pobídl koně.</p>
			<p class="MLP-text">„Kdopak to je? Syn?“</p>
			<p class="MLP-text">„Můj nejmladší,“ s&#160;něžným úsměvem řekl stařík.</p>
			<p class="MLP-text">„Z&#160;toho můžeš mít radost!“</p>
			<p class="MLP-text">„Je to dobrý hoch.“</p>
			<p class="MLP-text">„Už je ženatý?“</p>
			<p class="MLP-text">„Baže, před adventem to byly dva roky.“</p>
			<p class="MLP-text">„A&#160;mají děti?“</p>
			<p class="MLP-text">„Kdepak děti! Celý rok z&#160;toho neměl rozum, a&#160;taky se styděl,“ odpověděl starý. „To je panečku seno! Učiněný čaj,“ opakoval, jen aby mohl zavést řeč jinam.</p>
			<p class="MLP-text">Levin si prohlédl Vaňku Parmenova a&#160;jeho ženu pozorněji. Nakládali poblíž seno. Ivan Parmenov stál na voze, bral, rovnal a&#160;sešlapoval obrovské otýpky sena, které mu nejdřív rukama a&#160;pak vidlemi obratně podávala hezká mladá hospodyňka. Mladice pracovala svižně, vesele a&#160;obratně. Dlouhé, slehlé seno se na podávky špatně nabíralo. Nejdřív si je srovnávala, zabodla do něho vidle, pak se do nich pružným a&#160;rychlým pohybem opřela plnou vahou, hned zas se narovnala, prohýbajíc záda ovinutá červeným pásem a&#160;vypínajíc plná ňadra pod bílou košilkou, fortelně uchopila vidle a&#160;hodila otýpku vysoko na vůz. Ivan jí zřejmě chtěl ušetřit každou zbytečnou námahu, a&#160;proto rychle rozpřahoval ruce, hbitě chytal podávanou otýpku a&#160;rovnal seno na voze. Naposled podala žena seno hráběmi, vyklepala si smetí, co jí napadalo za krk, narovnala si červený šátek nad bílým, neopáleným čelem a&#160;vlezla pod vůz, aby pomohla svázat fůru. Ivan ji poučoval, jak má přichytit provaz za klanici. Něco řekla a&#160;on se dal do hlasitého smíchu. Oběma se zračila ve tváři horoucí, nedávno probuzená mladá láska.</p>
		</div>
</body>
</html>