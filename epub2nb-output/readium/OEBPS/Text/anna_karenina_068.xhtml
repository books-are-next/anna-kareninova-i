<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>anna_karenina-65</title>
		<link href="../Styles/anna_karen_idstyles.css" rel="stylesheet" type="text/css"/>
	</head>
	<body id="anna_karenina" xml:lang="cs-CZ">
		<div>
			<p id="toc_marker-2-27" class="MLP-uroven2-kapitola"><a id="x.8473"></a>XXVII</p>
			<p class="MLP-text-bez1radku">Anna stála nahoře před zrcadlem a&#160;špendlila si za Anuščiny pomoci poslední stuhu na šaty, když zaslechla před domem rachot kol, drtících štěrk.</p>
			<p class="MLP-text">Na Betsy to bylo brzo. Oknem spatřila kočár, z&#160;kterého se nahýbal černý klobouk a&#160;uši Alexeje Alexandroviče, které tak dobře znala. To je nadělení. Snad tu nezůstane přes noc? Všechno, co z&#160;toho mohlo vzejít, jí připadalo tak hrozné a&#160;děsné, že bez nejmenšího rozmýšlení jim šla s&#160;veselou, zářící tváří naproti, a&#160;v&#160;zakletí onoho známého ducha lži a&#160;klamu rázem se mu poddala a&#160;rozhovořila se, aniž sama věděla, co řekne.</p>
			<p class="MLP-text">„To jsi hodný!“ řekla, podávajíc ruku manželovi a&#160;úsměvně zdravíc Sljudina, člověka patřícího do rodiny. „Doufám, že zůstaneš přes noc?“ byla první slova, která jí našeptal duch šalby. „A&#160;teď pojedeme spolu. Jenom škoda, domluvila jsem se s&#160;Betsy. Přijede pro mne.“</p>
			<p class="MLP-text">Alexej Alexandrovič se při jméně Betsy zaškaredil.</p>
			<p class="MLP-text">„Tak to nebudu rozlučovat nerozlučné přítelky,“ pravil svým obvyklým žertovným tónem. „Pojedeme s&#160;Michailem Vasiljevičem. Doktoři mi beztak nařizují, abych chodil. Půjdu procházkou a&#160;budu si myslit, že jsem v&#160;lázních.“</p>
			<p class="MLP-text">„Času dost,“ řekla Anna. „Nechcete čaj?“ Zazvonila.</p>
			<p class="MLP-text">„Doneste nám čaj a&#160;řekněte Serjožovi, že je tu Alexej Alexandrovič. Co dělá zdraví? Michaile Vasiljeviči, vy jste tu ještě nebyl. Podívejte, jak to tu mám na balkóně hezké,“ mluvila střídavě k&#160;jednomu a&#160;k&#160;druhému.</p>
			<p class="MLP-text">Mluvila velmi prostě a&#160;nenuceně, ale příliš mnoho a&#160;příliš rychle. Cítila to sama tím spíš, že ve zvědavém pohledu, který na ni upřel Michail Vasiljevič, postřehla, že ji nějak pozorně sleduje.</p>
			<p class="MLP-text">Michail Vasiljevič šel hned poté na terasu.</p>
			<p class="MLP-text">Anna se posadila k&#160;muži.</p>
			<p class="MLP-text">„Nevypadáš zrovna dobře,“ pravila.</p>
			<p class="MLP-text">„Ano, dnes byl u&#160;mne doktor a&#160;obral mě o&#160;hodinu času. Tuším, že ho za mnou poslal někdo z&#160;přátel. Vždyť moje zdraví je tak drahocenné…“</p>
			<p class="MLP-text">„A&#160;co ti říkal?“</p>
			<p class="MLP-text">Vyptávala se ho na zdraví a&#160;na práci, domlouvala mu, aby si odpočinul a&#160;přestěhoval se k&#160;ní.</p>
			<p class="MLP-text">Všecko říkala vesele, rychle a&#160;se zvláštním leskem v&#160;očích. Avšak Alexej Alexandrovič teď nepřičítal jejímu tónu žádný význam. Slyšel pouze její slova a&#160;viděl v&#160;nich jen přímý smysl, který měla. A&#160;odpovídal jí prostě, i&#160;když žertovně. Na celé rozmluvě nebylo nic zvláštního, ale Anna si později nikdy nemohla připomenout tu kratinkou scénu bez mučivého, bolestného studu.</p>
			<p class="MLP-text">Přišla vychovatelka a&#160;za ní Serjoža. Kdyby si byl Alexej Alexandrovič dovolil pozorování, byl by si všiml, jak nesměle pohlédl Serjoža nejprve na otce, potom na matku. Ale nechtěl nic vidět a&#160;také neviděl.</p>
			<p class="MLP-text">„Á&#160;mladý muži! Ten ale vyrostl. Na mou věru, už je z&#160;něho muž. Nazdar, mladý muži.“ A&#160;podal ulekanému Serjožovi ruku.</p>
			<p class="MLP-text">Serjoža býval už dřív před otcem nesmělý, ale nyní, kdy mu Alexej Alexandrovič začal říkat „mladý muži“ a&#160;kdy ho trápila záhada, zda je Vronskij přítel, či nepřítel, stranil se otce docela. Ohlédl se po matce, jako by hledal ochranu. Jen u&#160;matky mu bylo dobře. Alexej Alexandrovič se mezitím dal do řeči s&#160;vychovatelkou a&#160;držel syna za rameno, a&#160;Serjoža byl tak zoufale nesvůj, že Anna viděla, že je mu do pláče.</p>
			<p class="MLP-text">Ve chvíli, kdy chlapec vstoupil, Anna zrudla, ale jakmile teď zpozorovala, že Serjoža je nesvůj, prudce vyskočila, sundala Alexeji Alexandroviči ruku ze synova ramene, políbila ho, zavedla ho na terasu a&#160;hned se vrátila.</p>
			<p class="MLP-text">„Ale už bude pomalu čas,“ řekla při pohledu na hodinky. „Ta Betsy nějak nejede!“</p>
			<p class="MLP-text">„Ano.“ Alexej Alexandrovič vstal a&#160;zkřížil ruce, až mu v&#160;nich zalupalo. „Dovezl jsem ti peníze, neboť krásných řečí se člověk nenají,“ pravil. „Jistě potřebuješ.“</p>
			<p class="MLP-text">„Ne, nepotřebuji… vlastně ano,“ pravila, aniž se na něho podívala, a&#160;zrudla po kořínky vlasů. „Ale snad sem přijedeš po dostizích.“</p>
			<p class="MLP-text">„Ano!“ odpověděl. „A&#160;zde máme ozdobu Petěrgofu kněžnu Tverskou,“ dodal, když zahlédl oknem přijíždějící spřežení s&#160;anglickým postrojem a&#160;maličkou korbu umístěnou nesmírně vysoko. „Ta elegance! Pohádka! No, tak pojedu taky.“</p>
			<p class="MLP-text">Kněžna Tverská nevystoupila, jen lokaj v&#160;kamaších, pelerínce a&#160;černém kloboučku seskočil u&#160;vchodu.</p>
			<p class="MLP-text">„Jdu, mějte se hezky!“ řekla Anna, políbila syna, šla k&#160;Alexeji Alexandrovičovi a&#160;podala mu ruku. „Je to od tebe hezké, žes přijel.“ </p>
			<p class="MLP-text">Karenin jí políbil ruku.</p>
			<p class="MLP-text">„Tak na shledanou. Přijdeš na čaj, výborně!“ řekla a&#160;odešla zářící a&#160;veselá. Ale když už ho neviděla, ucítila místo na ruce, kterého se dotkly jeho rty, a&#160;zachvěla se odporem.</p>
		</div>
</body>
</html>