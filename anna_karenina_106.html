<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XXIX">
    <meta name="apple-mobile-web-app-capable" content="yes">
    <title>XXIX • Anna Kareninová I</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./anna_karenina_105.html">
    <link rel="next" href="./anna_karenina_107.html">
    <meta name="nb-order" content="105">
    <link rel="self" href="anna_karenina_106.html">
    <meta name="nb-identifier" content="tolstoj-anna-kareninova-i-d916c28">
    <meta name="nb-role" content="chapter">
  </head>
  <body data-nb-words="1339" data-nb-chars="8175" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_105.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">XXIX</span></h1>
        <p class="chunk" data-nb-ref-number="2" data-nb-words="62" data-nb-chars="371"><span class="idea" data-nb-ref-number="2" id="idea2" data-nb-words="62" data-nb-chars="371">Uskutečnění Levinova plánu bylo spojeno s&nbsp;mnoha obtížemi. Ale vynaložil všechny síly, a&nbsp;i když nedosáhl všeho, co&nbsp;si&nbsp;přál, přece alespoň mohl věřit, aniž si&nbsp;něco nalhával, že&nbsp;jeho námaha není marná. Jedna z&nbsp;hlavních obtíží záležela v&nbsp;tom, že&nbsp;hospodářství už&nbsp;bylo zavedené, že&nbsp;se&nbsp;nedalo všecko zastavit a&nbsp;začínat všecko od&nbsp;začátku, ale bylo nutno předělávat stroj v&nbsp;chodu.</span></p>
        <p class="chunk" data-nb-ref-number="3" data-nb-words="95" data-nb-chars="562"><span class="idea" data-nb-ref-number="3" id="idea3" data-nb-words="95" data-nb-chars="562">Když toho večera přijel domů a&nbsp;řekl správci o&nbsp;svých plánech, správce s&nbsp;patrným potěšením souhlasil s&nbsp;tou částí Levinovy řeči, která dokazovala, že&nbsp;všecko, co&nbsp;se&nbsp;dělalo až&nbsp;dosud, bylo hloupé a&nbsp;nevyplácelo se. Správce prohlásil, že&nbsp;to&nbsp;říkal už&nbsp;dávno, ale prý ho&nbsp;nikdo neposlouchal. Na&nbsp;Levinův návrh&nbsp;– aby se&nbsp;účastnil spolu s&nbsp;dělníky veškerého hospodářského podnikání jako podílník&nbsp;– projevil však značnou malomyslnost a&nbsp;žádný určitý názor a&nbsp;hned začal o&nbsp;tom, že&nbsp;zítra se&nbsp;nutně musí svézt zbývající žito a&nbsp;zaorat pole, takže Levin poznal, že&nbsp;teď jsou jiné starosti.</span></p>
        <p class="chunk" data-nb-ref-number="4" data-nb-words="36" data-nb-chars="219"><span class="idea" data-nb-ref-number="4" id="idea4" data-nb-words="36" data-nb-chars="219">Když o&nbsp;té věci mluvil s&nbsp;rolníky a&nbsp;nabízel jim propachtování půdy za&nbsp;nových podmínek, zase narážel na&nbsp;stejnou hlavní obtíž. Byli tak zaměstnáni běžnou denní prací, že&nbsp;neměli kdy přemýšlet o&nbsp;výhodách a&nbsp;nevýhodách podniku.</span></p>
        <p class="chunk" data-nb-ref-number="5" data-nb-words="70" data-nb-chars="409"><span class="idea" data-nb-ref-number="5" id="idea5" data-nb-words="70" data-nb-chars="409">Prostoduchý čeledín Ivan zdánlivě plně pochopil Levinův návrh, aby se&nbsp;s&nbsp;rodinou podílel na&nbsp;výtěžku z&nbsp;chovu dobytka, a&nbsp;plně s&nbsp;tím podnikem souhlasil. Ale když mu&nbsp;Levin líčil, jaké výhody mu&nbsp;z&nbsp;toho poplynou, objevil se&nbsp;Ivanovi v&nbsp;obličeji neklid a&nbsp;lítost, že&nbsp;nemůže všechno vyslechnout až&nbsp;do&nbsp;konce, a&nbsp;honem si&nbsp;vyhledal nějakou práci: buď se&nbsp;chopil vidlí a&nbsp;vyhazoval seno ze&nbsp;stání, naléval vodu, anebo kydal hnůj.</span></p>
        <p class="chunk" data-nb-ref-number="6" data-nb-words="150" data-nb-chars="900"><span class="idea" data-nb-ref-number="6" id="idea6" data-nb-words="150" data-nb-chars="900">Další obtíž záležela v&nbsp;nepřekonatelné nedůvěře rolníků. Nevěřili, že&nbsp;by&nbsp;si&nbsp;statkář mohl přát něco jiného, než aby je&nbsp;co&nbsp;nejvíc okradl. Byli pevně přesvědčeni, že&nbsp;jeho pravým cílem (ať si&nbsp;říká, co&nbsp;chce) vždycky bude něco, co&nbsp;jim nepoví. I&nbsp;oni toho napovídali plno, ale nikdy neřekli, oč&nbsp;jim doopravdy jde. Kromě toho (Levin tušil, že&nbsp;žlučovitý statkář měl pravdu) si&nbsp;rolníci pro jakoukoli dohodu kladli jako první nezbytnou podmínku, že&nbsp;nebudou donucováni k&nbsp;žádným novým pracovním metodám ani k&nbsp;užívání nového nářadí. Uznávali, že&nbsp;pluh oře lépe, že&nbsp;pospěšák pracuje s&nbsp;větším zdarem, ale nacházeli si&nbsp;sta a&nbsp;sta důvodů, pro které nemohli ničeho použít, a&nbsp;třebaže byl Levin přesvědčen, že&nbsp;úroveň hospodářství má&nbsp;být snížena, přece mu&nbsp;bylo líto vzdát se&nbsp;dosažených zlepšení, jejichž výhodnost byla tak očividná. I&nbsp;přes tyto obtíže však dosáhl svého a&nbsp;k&nbsp;podzimu už&nbsp;se&nbsp;věc hnula, nebo se&nbsp;aspoň tak domníval.</span></p>
        <p class="chunk" data-nb-ref-number="7" data-nb-words="119" data-nb-chars="817"><span class="idea" data-nb-ref-number="7" id="idea7" data-nb-words="119" data-nb-chars="817">Levin původně zamýšlel pronajmout celé hospodářství, tak jak bylo, rolníkům, čeledi a&nbsp;správci za&nbsp;nových družstevních podmínek, ale záhy se&nbsp;přesvědčil, že&nbsp;to&nbsp;není možné, a&nbsp;rozhodl se&nbsp;hospodářství rozčlenit. Kravíny, sad, zelinářská zahrada, pole a&nbsp;louky, rozdělené na&nbsp;několik úseků, měly tvořit jednotlivé články. Prostoduchý skoták Ivan, který podle Levinovy domněnky celou věc pochopil nejlépe, utvořil družstvo převážně z&nbsp;členů své rodiny a&nbsp;stal se&nbsp;podílníkem na&nbsp;chovu dobytka. Vzdálené pole, které osm roků leželo ladem, bylo za&nbsp;přispění rozšafného tesaře Fjodora Rezunova převzato šesti rodinami na&nbsp;nových společenských zásadách, a&nbsp;rolník Šurajev si&nbsp;za&nbsp;týchž podmínek pronajal celou zelinářskou zahradu. Jinak se&nbsp;hospodařilo ještě postaru, avšak tyto tři články byly zárodkem nového systému a&nbsp;Levina plně zaujaly.</span></p>
        <p class="chunk" data-nb-ref-number="8" data-nb-words="64" data-nb-chars="360"><span class="idea" data-nb-ref-number="8" id="idea8" data-nb-words="64" data-nb-chars="360">S&nbsp;chovem dobytka to&nbsp;ovšem dosud nebylo o&nbsp;nic lepší než dřív a&nbsp;Ivan se&nbsp;velmi stavěl proti teplým chlévům a&nbsp;stloukání másla ze&nbsp;sladké smetany, protože kráva prý v&nbsp;chladnu potřebuje méně krmiva a&nbsp;máslo z&nbsp;nakyslé smetany je&nbsp;vydatnější. Také žádal plat jako kdysi a&nbsp;ani dost málo ho&nbsp;nezajímalo, že&nbsp;peníze, které dostává, nejsou plat, nýbrž záloha na&nbsp;podíl ze&nbsp;zisku.</span></p>
        <p class="chunk" data-nb-ref-number="9" data-nb-words="80" data-nb-chars="517"><span class="idea" data-nb-ref-number="9" id="idea9" data-nb-words="80" data-nb-chars="517">Parta Fjodora Rezunova ovšem nepřeorala před setbou pole pluhem, jak bylo dohodnuto, a&nbsp;vymlouvala se&nbsp;na&nbsp;nedostatek času. Chlapi se&nbsp;sice dohodli, že&nbsp;se&nbsp;bude pracovat na&nbsp;nových zásadách, ale pozemek ovšem nenazývali společným, nýbrž propachtovaným „za polovic“. Rolníci i&nbsp;sám Rezunov častokrát Levinovi říkali: „Pěkně byste dostal za&nbsp;pole peníze a&nbsp;měl byste svatý pokoj a&nbsp;my taky.“ Kromě toho rolníci neustále odkládali pod rozmanitými záminkami smluvenou stavbu kravína a&nbsp;stodoly na&nbsp;tomto pozemku a&nbsp;otáleli až&nbsp;do&nbsp;zimy.</span></p>
        <p class="chunk" data-nb-ref-number="10" data-nb-words="30" data-nb-chars="213"><span class="idea" data-nb-ref-number="10" id="idea10" data-nb-words="30" data-nb-chars="213">Šurajev ovšem chtěl pronajatou zelinářskou zahradu rozdělit po&nbsp;kouscích mezi rolníky. Zřejmě pochopil docela nesprávně podmínky, za&nbsp;kterých mu&nbsp;byl pozemek pronajat, a&nbsp;vypadalo to, že&nbsp;je&nbsp;pochopil úmyslně nesprávně.</span></p>
        <p class="chunk" data-nb-ref-number="11" data-nb-words="80" data-nb-chars="456"><span class="idea" data-nb-ref-number="11" id="idea11" data-nb-words="80" data-nb-chars="456">Levin rozprávěl s&nbsp;vesničany a&nbsp;vysvětloval jim, jaké budou mít výhody z&nbsp;celého podnikání, ale často cítil, že&nbsp;naslouchají jen tóninám jeho hlasu a&nbsp;přitom mají jistotu, že&nbsp;jim může povídat, co&nbsp;se&nbsp;mu&nbsp;zlíbí, a&nbsp;stejně se&nbsp;nedají ošidit. Zvlášť to&nbsp;cítil, když mluvíval s&nbsp;nejchytřejším z&nbsp;nich, s&nbsp;Rezunovem. Viděl, jak mu&nbsp;oči jen hrají, a&nbsp;co to&nbsp;mělo znamenat? Rezunov se&nbsp;mu&nbsp;posmíval a&nbsp;přitom byl pevně přesvědčen: dá-li se&nbsp;někdo ošidit, jistě to&nbsp;nebude on, Rezunov.</span></p>
        <p class="chunk" data-nb-ref-number="12" data-nb-words="32" data-nb-chars="160"><span class="idea" data-nb-ref-number="12" id="idea12" data-nb-words="32" data-nb-chars="160">Ale přesto si&nbsp;Levin myslil, že&nbsp;věc se&nbsp;daří, a&nbsp;bude-li přesně vést účty a&nbsp;trvat na&nbsp;svém, že&nbsp;jim časem dokáže výhody tohoto zřízení a&nbsp;že pak už&nbsp;všecko půjde samo.</span></p>
        <p class="chunk" data-nb-ref-number="13" data-nb-words="307" data-nb-chars="1933"><span class="idea" data-nb-ref-number="13" id="idea13" data-nb-words="307" data-nb-chars="1933">Všecky ty&nbsp;otázky zároveň s&nbsp;hospodářstvím, které zůstalo Levinovi na&nbsp;starosti, a&nbsp;zároveň s&nbsp;prací na&nbsp;knize, prací u&nbsp;psacího stolu, zaměstnávaly Levina po&nbsp;celé léto, takže se&nbsp;skoro ani nedostal na&nbsp;lov. Koncem srpna se&nbsp;dověděl, že&nbsp;Oblonských odjeli do&nbsp;Moskvy. Sdělil mu&nbsp;to&nbsp;jejich sluha, který mu&nbsp;dovezl zpátky sedlo. Levin si&nbsp;byl vědom, jaké nezdvořilosti se&nbsp;dopustil, když neodpověděl Darje Alexandrovně na&nbsp;dopis. Při vzpomínce se&nbsp;červenal studem a&nbsp;věděl také, že&nbsp;spálil za&nbsp;sebou všecky mosty a&nbsp;že už&nbsp;k&nbsp;nim nikdy nepojede. Stejně se&nbsp;zachoval i&nbsp;ke Svijažskému, když odjel bez rozloučení. Ale k&nbsp;nim už&nbsp;také nikdy nepojede. Teď mu&nbsp;to&nbsp;bylo jedno. Nové uspořádání hospodářství ho&nbsp;zaujalo jako dosud nic v&nbsp;životě. Přečetl si&nbsp;knihy, které mu&nbsp;půjčil Svijažskij, objednal si, co&nbsp;mu&nbsp;chybělo, a&nbsp;přečetl si&nbsp;politickoekonomické a&nbsp;socialistické knihy o&nbsp;dané otázce, a&nbsp;jak očekával, nenašel v&nbsp;nich nic, co&nbsp;by&nbsp;souviselo s&nbsp;jeho plány. V&nbsp;knihách politickoekonomických, například v&nbsp;Millovi, kterého s&nbsp;velkým zanícením studoval nejdřív, neboť doufal, že&nbsp;v&nbsp;něm užuž nalezne odpověď na&nbsp;otázky, které ho&nbsp;zajímaly, v&nbsp;tomto Millovi nalezl zákony, odvozené ze&nbsp;současné situace evropského hospodářství; ale nenahlížel, proč by&nbsp;ty&nbsp;zákony, pro Rusko nepoužitelné, měly být obecně platné. Totéž shledával i&nbsp;v&nbsp;knihách socialistických. Buď to&nbsp;byly úchvatné, ale neuskutečnitelné fantazie, pro které horoval ještě na&nbsp;vysoké škole, anebo opravování, oprašování situace, v&nbsp;které se&nbsp;octla Evropa a&nbsp;s&nbsp;kterou nemělo ruské zemědělství nic společného. Politická ekonomie pravila, že&nbsp;zákony, podle kterých se&nbsp;vyvinulo a&nbsp;vyvíjí evropské bohatství, jsou zákony všeobecně platné a&nbsp;neomylné. Socialistické učení pravilo, že&nbsp;vývoj podle těchto zákonů spěje ke&nbsp;zkáze. A&nbsp;nic z&nbsp;toho mu&nbsp;nedávalo odpověď, ba&nbsp;ani nejmenší náznak odpovědi, co&nbsp;by&nbsp;měl on, Levin, a&nbsp;všichni ruští rolníci a&nbsp;statkáři dělat se&nbsp;svými milióny rukou a&nbsp;pozemků, aby byly co&nbsp;nejproduktivnější pro společný blahobyt.</span></p>
        <p class="chunk" data-nb-ref-number="14" data-nb-words="80" data-nb-chars="438"><span class="idea" data-nb-ref-number="14" id="idea14" data-nb-words="80" data-nb-chars="438">Když už&nbsp;se&nbsp;podjal toho úkolu, svědomitě četl vše, co&nbsp;se&nbsp;týkalo daného problému, a&nbsp;hodlal odjet na&nbsp;podzim do&nbsp;ciziny a&nbsp;prostudovat věc přímo na&nbsp;místě, aby se&nbsp;mu&nbsp;v&nbsp;té otázce už&nbsp;nedělo, co&nbsp;se&nbsp;mu&nbsp;tak často stávalo v&nbsp;jiných otázkách. Kolikrát v&nbsp;debatě málem pochopil názor svého společníka a&nbsp;začal vykládat názor svůj, když tu&nbsp;uslyšel: „A&nbsp;co Kaufmann a&nbsp;Jones a&nbsp;Dubois a&nbsp;Michaelis? Vy&nbsp;jste je&nbsp;nečetl. Přečtěte si&nbsp;je. Oni ten problém zpracovali.“</span></p>
        <p class="chunk" data-nb-ref-number="15" data-nb-words="83" data-nb-chars="507"><span class="idea" data-nb-ref-number="15" id="idea15" data-nb-words="83" data-nb-chars="507">Viděl teď jasně, že&nbsp;Kaufmann a&nbsp;Michaelis mu&nbsp;nemají co&nbsp;říci. Věděl, co&nbsp;chce. Viděl, že&nbsp;Rusko má&nbsp;znamenité pozemky, znamenité dělníky a&nbsp;že v&nbsp;jistých případech, jako u&nbsp;sedláka bydlícího při cestě ke&nbsp;Svijažskému, dělníci i&nbsp;půda produkují mnoho, zatímco ve&nbsp;většině případů, kdy se&nbsp;podle evropského způsobu investuje kapitál, produkují málo, a&nbsp;že je&nbsp;to&nbsp;způsobeno jen tím, že&nbsp;dělníci chtějí pracovat a&nbsp;pracují dobře jen svým vlastním způsobem, že&nbsp;jejich odpor není jev náhodný, nýbrž stálý, plynoucí z&nbsp;povahy lidu.</span></p>
        <p class="chunk" data-nb-ref-number="16" data-nb-words="50" data-nb-chars="309"><span class="idea" data-nb-ref-number="16" id="idea16" data-nb-words="50" data-nb-chars="309">Soudil, že&nbsp;ruský lid, předurčený osidlovat a&nbsp;obdělávat nesmírné neobydlené prostory, drží se&nbsp;vědomě, dokud nejsou všecky pozemky obsazeny, všech metod k&nbsp;tomu potřebných a&nbsp;že ty&nbsp;metody zdaleka nejsou tak špatné, jak se&nbsp;obvykle soudívá. A&nbsp;chtěl to&nbsp;teoreticky dokázat ve&nbsp;své knize a&nbsp;v&nbsp;praxi na&nbsp;svém hospodářství.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_107.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>