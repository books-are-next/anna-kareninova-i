<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="III">
    <meta name="apple-mobile-web-app-capable" content="yes">
    <title>III • Anna Kareninová I</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./anna_karenina_009.html">
    <link rel="next" href="./anna_karenina_011.html">
    <meta name="nb-order" content="9">
    <link rel="self" href="anna_karenina_010.html">
    <meta name="nb-identifier" content="tolstoj-anna-kareninova-i-d916c28">
    <meta name="nb-role" content="chapter">
  </head>
  <body data-nb-words="1288" data-nb-chars="7749" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_009.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">III</span></h1>
        <p class="chunk" data-nb-ref-number="2" data-nb-words="65" data-nb-chars="409"><span class="idea" data-nb-ref-number="2" id="idea2" data-nb-words="65" data-nb-chars="409">Když byl Oblonskij hotov s&nbsp;oblékáním, postříkal se&nbsp;voňavkou, narovnal si&nbsp;rukávy košile, navyklým pohybem si&nbsp;nastrkal po&nbsp;kapsách cigarety, náprsní tašku, sirky, hodinky s&nbsp;dvojitým řetízkem a&nbsp;přívěsky, načechral si&nbsp;kapesník a&nbsp;navzdory všem pohromám s&nbsp;pocitem čistoty, libé vůně, zdraví i&nbsp;fyzického veselí se&nbsp;odebral trochu kolébavým krokem do&nbsp;jídelny, kde už&nbsp;na&nbsp;něho čekala káva a&nbsp;vedle ní&nbsp;pošta a&nbsp;úřední spisy.</span></p>
        <p class="chunk" data-nb-ref-number="3" data-nb-words="73" data-nb-chars="411"><span class="idea" data-nb-ref-number="3" id="idea3" data-nb-words="73" data-nb-chars="411">Přečetl si&nbsp;dopisy. Jeden byl velice nepříjemný&nbsp;– od&nbsp;obchodníka, který kupoval les z&nbsp;ženina statku. Les nutně museli prodat; ale teď, dokud se&nbsp;s&nbsp;ženou neudobřil, nemohlo o&nbsp;tom být ani řeči. Nejhorší na&nbsp;tom bylo, že&nbsp;se&nbsp;takto připojoval k&nbsp;jeho nadcházejícímu smíru s&nbsp;ženou zájem finanční. A&nbsp;pomyšlení, že&nbsp;by&nbsp;mohl být veden tímto zájmem, že&nbsp;kvůli prodeji lesa bude usilovat o&nbsp;smír s&nbsp;ženou&nbsp;– to&nbsp;pomyšlení ho&nbsp;uráželo.</span></p>
        <p class="chunk" data-nb-ref-number="4" data-nb-words="38" data-nb-chars="217"><span class="idea" data-nb-ref-number="4" id="idea4" data-nb-words="38" data-nb-chars="217">Dočetl psaní, přistrčil si&nbsp;listiny z&nbsp;úřadu, zběžně prolistoval dva spisy, udělal velkou tužkou několik poznámek a&nbsp;pak spisy odsunul a&nbsp;pustil se&nbsp;do&nbsp;kávy. Při kávě si&nbsp;rozložil ještě vlhké ranní noviny a&nbsp;dal se&nbsp;do&nbsp;čtení.</span></p>
        <p class="chunk" data-nb-ref-number="5" data-nb-words="479" data-nb-chars="2964"><span class="idea" data-nb-ref-number="5" id="idea5" data-nb-words="479" data-nb-chars="2964">Oblonskij odbíral a&nbsp;četl noviny liberální, nikoli krajní, ale onoho směru, kterého se&nbsp;přidržovala většina. A&nbsp;přestože ho&nbsp;vlastně nezajímala ani věda, ani umění, ani politika, neochvějně zastával na&nbsp;všecky ty&nbsp;věci ony názory, jež zastávala většina a&nbsp;její list, a&nbsp;měnil je, až&nbsp;když je&nbsp;měnila většina, lépe řečeno neměnil je, nýbrž měnily se&nbsp;v&nbsp;něm nenápadně samy. Nevybíral si&nbsp;ani směry, ani názory, ale ty&nbsp;směry a&nbsp;názory samy přicházely k&nbsp;němu, zrovna tak, jako si&nbsp;nevybíral tvar klobouku ani střih kabátu, nýbrž bral, co&nbsp;se&nbsp;nosí. Ale jako člověk žijící v&nbsp;určité společnosti a&nbsp;cítící potřebu jisté duševní činnosti, jaká se&nbsp;obvykle vyvíjí v&nbsp;letech zralosti, musel mít názory stejně nezbytně, jako musel mít klobouk. I&nbsp;když měl své důvody, proč dával přednost liberálnímu směru před konzervativním, kterého se&nbsp;taktéž přidržovali mnozí z&nbsp;jeho kruhů, nestalo se&nbsp;tak proto, že&nbsp;by&nbsp;byl považoval liberální směr za&nbsp;rozumnější, ale proto, že&nbsp;lépe vyhovoval jeho životnímu stylu. Liberální strana tvrdila, že&nbsp;v&nbsp;Rusku je&nbsp;všecko špatné, a&nbsp;vskutku měl Oblonskij mnoho dluhů, kdežto peněz se&nbsp;mu&nbsp;rozhodně nedostávalo. Liberální strana tvrdila, že&nbsp;manželství je&nbsp;přežitá instituce a&nbsp;musí být předěláno, a&nbsp;vskutku skýtalo manželství Stěpanovi Arkaďjiči pramálo radostí a&nbsp;nutilo ho&nbsp;ke&nbsp;lži a&nbsp;přetvářce, což se&nbsp;tolik příčilo jeho povaze. Liberální strana tvrdila, či&nbsp;lépe řečeno měla na&nbsp;mysli, že&nbsp;náboženství je&nbsp;pouhou uzdou pro primitivní vrstvy obyvatelstva, a&nbsp;vskutku nemohl Stěpan Arkadjič vydržet ani krátkou bohoslužbu, aby ho&nbsp;nerozbolely nohy, a&nbsp;nemohl pochopit, k&nbsp;čemu jsou všechny ty&nbsp;děsivé, nadnesené řeči o&nbsp;onom světě, když i&nbsp;na tomto světě by&nbsp;se&nbsp;dalo žít tuze vesele. Přitom si&nbsp;Stěpan Arkaďjič potrpěl na&nbsp;veselý žert a&nbsp;bavilo ho, když někdy přivedl pokojného občana z&nbsp;rovnováhy sdělením, chce-li se&nbsp;už&nbsp;mermomocí pyšnit svým původem, že&nbsp;by&nbsp;neměl zůstávat u&nbsp;Rurika a&nbsp;zříkat se&nbsp;své pramáti opice. Nuže, liberální směr se&nbsp;Stěpanovi Arkaďjiči stal návykem; měl rád svůj deník stejně jako doutník po&nbsp;obědě, a&nbsp;to pro lehkou mlhu, kterou mu&nbsp;opřádal hlavu. Přečetl si&nbsp;úvodník, v&nbsp;kterém se&nbsp;vykládalo, jak nemístný je&nbsp;v&nbsp;dnešní době pokřik, že&nbsp;prý radikalismus hrozí pohltit všecky konzervativní živly a&nbsp;že by&nbsp;vláda měla učinit opatření, aby rozdrtila revoluční hydru; naopak „dle našeho názoru netkví nebezpečí v&nbsp;domnělé revoluční hydře, nýbrž v&nbsp;houževnatém tradicionalismu, brzdícím pokrok“ atd. Přečetl si&nbsp;i&nbsp;další, národohospodářský článek, v&nbsp;kterém byla zmínka o&nbsp;Benthamovi a&nbsp;Millovi a&nbsp;špičky na&nbsp;adresu ministerstva. S&nbsp;vrozenou pohotovostí chápal, co&nbsp;znamená ta&nbsp;která špička, kdo, na&nbsp;koho a&nbsp;proč ji&nbsp;namířil, a&nbsp;to mu&nbsp;jako vždy působilo jisté potěšení. Ale dnes bylo potěšení otráveno vzpomínkou na&nbsp;rady Matrjony Filimonovny a&nbsp;na to, že&nbsp;doma to&nbsp;neklape. Také si&nbsp;přečetl, že&nbsp;hrabě Beust údajně přijel do&nbsp;Wiesbadenu, že&nbsp;nejsou „už žádné šedivé vlasy“, dále oznámení o&nbsp;prodeji lehkého kočáru i&nbsp;nabídku mladistvé dívky. Avšak ty&nbsp;zprávy mu&nbsp;už&nbsp;nepůsobily tichý, ironický požitek jako kdysi.</span></p>
        <p class="chunk" data-nb-ref-number="6" data-nb-words="41" data-nb-chars="238"><span class="idea" data-nb-ref-number="6" id="idea6" data-nb-words="41" data-nb-chars="238">Když dočetl noviny, dopil druhý šálek kávy a&nbsp;dojedl pečivo s&nbsp;máslem, vstal, setřásl si&nbsp;z&nbsp;vesty drobky, vypjal klenutou hruď a&nbsp;radostně se&nbsp;usmál, ovšem ne&nbsp;proto, že&nbsp;by&nbsp;měl zvlášť dobrou náladu&nbsp;– radostný úsměv byl vyvolán dobrým zažíváním.</span></p>
        <p class="chunk" data-nb-ref-number="7" data-nb-words="13" data-nb-chars="81"><span class="idea" data-nb-ref-number="7" id="idea7" data-nb-words="13" data-nb-chars="81">Ale ten radostný úsměv mu&nbsp;vzápětí všecko připomněl a&nbsp;Stěpan Arkaďjič se&nbsp;zamyslil.</span></p>
        <p class="chunk" data-nb-ref-number="8" data-nb-words="22" data-nb-chars="142"><span class="idea" data-nb-ref-number="8" id="idea8" data-nb-words="22" data-nb-chars="142">Za&nbsp;dveřmi se&nbsp;ozvaly dva dětské hlasy. Stěpan Arkaďjič poznal Gríšu, nejmladšího chlapce, a&nbsp;Táňu, nejstarší děvčátko. Cosi táhli a&nbsp;upustili to.</span></p>
        <p class="chunk" data-nb-ref-number="9" data-nb-words="17" data-nb-chars="104"><span class="idea" data-nb-ref-number="9" id="idea9" data-nb-words="17" data-nb-chars="104">„Já jsem ti&nbsp;povídala, že&nbsp;nemáš dávat pasažéry na&nbsp;střechu!“ volalo děvčátko anglicky. „Teď si&nbsp;je&nbsp;sbírej!“</span></p>
        <p class="chunk" data-nb-ref-number="10" data-nb-words="27" data-nb-chars="160"><span class="idea" data-nb-ref-number="10" id="idea10" data-nb-words="27" data-nb-chars="160">Všecko je&nbsp;naruby, pomyslil si&nbsp;Stěpan Arkaďjič, děti běhají bez dozoru. Šel ke&nbsp;dveřím a&nbsp;zavolal. Děti nechaly krabičku představující vlak a&nbsp;šly do&nbsp;pokoje k&nbsp;otci.</span></p>
        <p class="chunk" data-nb-ref-number="11" data-nb-words="48" data-nb-chars="284"><span class="idea" data-nb-ref-number="11" id="idea11" data-nb-words="48" data-nb-chars="284">Dcerka, otcův miláček, kurážně vběhla dovnitř, objala otce a&nbsp;se smíchem se&nbsp;mu&nbsp;pověsila na&nbsp;šíji, majíc jako vždy radost ze&nbsp;známé vůně parfému, kterým měl napuštěny licousy. Nakonec ho&nbsp;políbila na&nbsp;tvář, za&nbsp;rdělou a&nbsp;zářící něhou, pak odtáhla ruce a&nbsp;chtěla odběhnout. Ale otec ji&nbsp;zadržel.</span></p>
        <p class="chunk" data-nb-ref-number="12" data-nb-words="21" data-nb-chars="122"><span class="idea" data-nb-ref-number="12" id="idea12" data-nb-words="21" data-nb-chars="122">„Co maminka?“ zeptal se&nbsp;a&nbsp;hladil dcerku po&nbsp;hladkém, něžném krčku. „Nazdar!“ Usmál se&nbsp;na&nbsp;hošíka, který mu&nbsp;přál dobré jitro.</span></p>
        <p class="chunk" data-nb-ref-number="13" data-nb-words="28" data-nb-chars="156"><span class="idea" data-nb-ref-number="13" id="idea13" data-nb-words="28" data-nb-chars="156">Byl si&nbsp;vědom, že&nbsp;má&nbsp;chlapce méně rád, a&nbsp;vždycky se&nbsp;snažil zacházet se&nbsp;všemi dětmi stejně. Ale chlapec to&nbsp;cítil a&nbsp;neodpověděl úsměvem na&nbsp;chladný úsměv otcův.</span></p>
        <p class="chunk" data-nb-ref-number="14" data-nb-words="5" data-nb-chars="42"><span class="idea" data-nb-ref-number="14" id="idea14" data-nb-words="5" data-nb-chars="42">„Maminka? Je&nbsp;vzhůru,“ odpovědělo děvčátko.</span></p>
        <p class="chunk" data-nb-ref-number="15" data-nb-words="8" data-nb-chars="52"><span class="idea" data-nb-ref-number="15" id="idea15" data-nb-words="8" data-nb-chars="52">Stěpan Arkaďjič vzdychl. Tedy zas nespala celou noc!</span></p>
        <p class="chunk" data-nb-ref-number="16" data-nb-words="4" data-nb-chars="21"><span class="idea" data-nb-ref-number="16" id="idea16" data-nb-words="4" data-nb-chars="21">„A&nbsp;má dobrou náladu?“</span></p>
        <p class="chunk" data-nb-ref-number="17" data-nb-words="43" data-nb-chars="222"><span class="idea" data-nb-ref-number="17" id="idea17" data-nb-words="43" data-nb-chars="222">Dcera věděla, že&nbsp;se&nbsp;otec a&nbsp;matka nepohodli, že&nbsp;matka nemůže mít dobrou náladu a&nbsp;že to&nbsp;otec jistě ví&nbsp;a&nbsp;jen se&nbsp;přetvařuje, když se&nbsp;na&nbsp;to&nbsp;ptá tak ledabyle. A&nbsp;začervenala se&nbsp;studem za&nbsp;otce. Ihned pochopil a&nbsp;také se&nbsp;začervenal.</span></p>
        <p class="chunk" data-nb-ref-number="18" data-nb-words="17" data-nb-chars="95"><span class="idea" data-nb-ref-number="18" id="idea18" data-nb-words="17" data-nb-chars="95">„Nevím,“ ozvala se. „Říkala, že&nbsp;se&nbsp;nemáme učit, ale že&nbsp;půjdem pěšky s&nbsp;miss Hullovou k&nbsp;babičce.“</span></p>
        <p class="chunk" data-nb-ref-number="19" data-nb-words="16" data-nb-chars="90"><span class="idea" data-nb-ref-number="19" id="idea19" data-nb-words="16" data-nb-chars="90">„Tak běž, Táničko. Ach ano, počkej.“ Hladil jí&nbsp;něžnou ručku. Přece by&nbsp;ji&nbsp;ještě rád zdržel.</span></p>
        <p class="chunk" data-nb-ref-number="20" data-nb-words="25" data-nb-chars="143"><span class="idea" data-nb-ref-number="20" id="idea20" data-nb-words="25" data-nb-chars="143">Vzal z&nbsp;krbu krabičku s&nbsp;cukrovím, kterou tam položil už&nbsp;včera, vybral pro dcerku dva její oblíbené bonbóny, čokoládový a&nbsp;fondánový, a&nbsp;dal jí&nbsp;je.</span></p>
        <p class="chunk" data-nb-ref-number="21" data-nb-words="9" data-nb-chars="57"><span class="idea" data-nb-ref-number="21" id="idea21" data-nb-words="9" data-nb-chars="57">„To je&nbsp;pro Gríšu?“ ukázalo děvčátko na&nbsp;čokoládový bonbón.</span></p>
        <p class="chunk" data-nb-ref-number="22" data-nb-words="19" data-nb-chars="100"><span class="idea" data-nb-ref-number="22" id="idea22" data-nb-words="19" data-nb-chars="100">„Ano, ano.“ Ještě jednou ji&nbsp;pohladil po&nbsp;rameni, políbil ji&nbsp;na&nbsp;kořínky vlasů a&nbsp;na krk a&nbsp;propustil ji.</span></p>
        <p class="chunk" data-nb-ref-number="23" data-nb-words="13" data-nb-chars="84"><span class="idea" data-nb-ref-number="23" id="idea23" data-nb-words="13" data-nb-chars="84">„Kočár je&nbsp;připraven,“ hlásil Matvej. „A&nbsp;ještě tu&nbsp;máte návštěvu. Nějaká dáma,“ dodal.</span></p>
        <p class="chunk" data-nb-ref-number="24" data-nb-words="7" data-nb-chars="41"><span class="idea" data-nb-ref-number="24" id="idea24" data-nb-words="7" data-nb-chars="41">„Je tu&nbsp;dlouho?“ tázal se&nbsp;Stěpan Arkaďjič.</span></p>
        <p class="chunk" data-nb-ref-number="25" data-nb-words="3" data-nb-chars="18"><span class="idea" data-nb-ref-number="25" id="idea25" data-nb-words="3" data-nb-chars="18">„Asi půl hodinky.“</span></p>
        <p class="chunk" data-nb-ref-number="26" data-nb-words="9" data-nb-chars="56"><span class="idea" data-nb-ref-number="26" id="idea26" data-nb-words="9" data-nb-chars="56">„Kolikrát jsem ti&nbsp;říkal, abys mi&nbsp;hlásil návštěvy ihned!“</span></p>
        <p class="chunk" data-nb-ref-number="27" data-nb-words="17" data-nb-chars="107"><span class="idea" data-nb-ref-number="27" id="idea27" data-nb-words="17" data-nb-chars="107">„Přece se&nbsp;musíte v&nbsp;klidu nasnídat,“ řekl Matvej přátelským drsným tónem, pro který se&nbsp;člověk nemůže zlobit.</span></p>
        <p class="chunk" data-nb-ref-number="28" data-nb-words="11" data-nb-chars="69"><span class="idea" data-nb-ref-number="28" id="idea28" data-nb-words="11" data-nb-chars="69">„Tak honem, že&nbsp;nechám prosit,“ řekl Oblonskij a&nbsp;mrzutě se&nbsp;zaškaredil.</span></p>
        <p class="chunk" data-nb-ref-number="29" data-nb-words="89" data-nb-chars="563"><span class="idea" data-nb-ref-number="29" id="idea29" data-nb-words="89" data-nb-chars="563">Návštěvnice, štábní kapitánová Kalininová, se&nbsp;domáhala nějakých nemožností a&nbsp;nesmyslů. Ale Stěpan Arkaďjič jí&nbsp;podle svého zvyku nabídl židli, pozorně ji&nbsp;vyslechl, aniž ji&nbsp;přerušil, a&nbsp;pak jí&nbsp;zevrubně poradil, kam a&nbsp;na koho se&nbsp;má&nbsp;obrátit, a&nbsp;dokonce jí&nbsp;hbitě a&nbsp;úhledně napsal svým velkým, rozmáchlým, pěkným a&nbsp;čitelným písmem dopis pro osobu, která jí&nbsp;mohla pomoci. Jakmile propustil štábní kapitánovou, vzal si&nbsp;klobouk a&nbsp;zůstal chvilku v&nbsp;zadumání stát. Uvažoval, zda na&nbsp;něco nezapomněl. Zjistil, že&nbsp;nezapomněl na&nbsp;nic kromě toho, nač chtěl zapomenout, totiž na&nbsp;ženu.</span></p>
        <p class="chunk" data-nb-ref-number="30" data-nb-words="77" data-nb-chars="415"><span class="idea" data-nb-ref-number="30" id="idea30" data-nb-words="77" data-nb-chars="415">Ach ano! Svěsil hlavu a&nbsp;v&nbsp;hezkém obličeji se&nbsp;mu&nbsp;objevil výraz smutku. Má&nbsp;jít za&nbsp;ní, či&nbsp;ne? A&nbsp;vnitřní hlas mu&nbsp;pravil, aby za&nbsp;ní&nbsp;raději nechodil, že&nbsp;z&nbsp;toho nebude nic než faleš, že&nbsp;se&nbsp;jejich vztah napravit, spravit nedá, protože ji&nbsp;nelze učinit opět přitažlivou, aby vzbuzovala lásku, ani jeho nelze učinit starcem, neschopným milovat. Nic než faleš a&nbsp;lež by&nbsp;teď z&nbsp;toho nevzešlo; a&nbsp;faleš a&nbsp;lež se&nbsp;příčila jeho povaze.</span></p>
        <p class="chunk" data-nb-ref-number="31" data-nb-words="43" data-nb-chars="283"><span class="idea" data-nb-ref-number="31" id="idea31" data-nb-words="43" data-nb-chars="283">Ale stejně to&nbsp;jednou musí udělat. Takhle to&nbsp;přece nemůže zůstat, hleděl si&nbsp;dodat odvahy. Vypjal prsa, vyndal si&nbsp;cigaretu, zapálil si, dvakrát zabafal, odhodil cigaretu do&nbsp;perleťového popelníku z&nbsp;lastury, rychle prošel ponurým salónem a&nbsp;otevřel další dveře, vedoucí do&nbsp;ženiny ložnice.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>