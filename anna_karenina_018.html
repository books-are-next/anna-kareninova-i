<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XII">
    <meta name="apple-mobile-web-app-capable" content="yes">
    <title>XII • Anna Kareninová I</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./anna_karenina_017.html">
    <link rel="next" href="./anna_karenina_019.html">
    <meta name="nb-order" content="17">
    <link rel="self" href="anna_karenina_018.html">
    <meta name="nb-identifier" content="tolstoj-anna-kareninova-i-d916c28">
    <meta name="nb-role" content="chapter">
  </head>
  <body data-nb-words="1243" data-nb-chars="7483" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_017.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">XII</span></h1>
        <p class="chunk" data-nb-ref-number="2" data-nb-words="61" data-nb-chars="383"><span class="idea" data-nb-ref-number="2" id="idea2" data-nb-words="61" data-nb-chars="383">Princezně Kitty Ščerbacké bylo osmnáct roků. Chodila do&nbsp;společnosti teprve první sezónu. Ve&nbsp;společnosti sklízela větší úspěchy, než mívaly obě starší sestry, a&nbsp;větší, než se&nbsp;nadála sama paní kněžna. Skoro všichni mládenci, tančící na&nbsp;moskevských plesích, byli do&nbsp;Kitty zamilováni, ba&nbsp;co&nbsp;víc, už&nbsp;první zimu se&nbsp;jí&nbsp;naskytly dvě vážné partie: Levin a&nbsp;hned po&nbsp;jeho odjezdu hrabě Vronskij.</span></p>
        <p class="chunk" data-nb-ref-number="3" data-nb-words="141" data-nb-chars="810"><span class="idea" data-nb-ref-number="3" id="idea3" data-nb-words="141" data-nb-chars="810">Levinův příjezd počátkem zimy, jeho časté návštěvy a&nbsp;zjevná láska ke&nbsp;Kitty, to&nbsp;vše zavdalo podnět k&nbsp;prvním vážným rozhovorům mezi rodiči o&nbsp;Kittině budoucnosti i&nbsp;ke sporům mezi knížetem a&nbsp;kněžnou. Kníže byl při Levinovi, říkal, že&nbsp;nic lepšího by&nbsp;si&nbsp;pro Kitty nemohl přát. Ale kněžna podle běžného ženského zvyku uhýbala otázce, říkala, že&nbsp;Kitty je&nbsp;příliš mladá, že&nbsp;Levin nikterak nedává najevo, že&nbsp;by&nbsp;měl vážné úmysly, že&nbsp;Kitty k&nbsp;němu necítí náklonnost, a&nbsp;jiné a&nbsp;jiné; ale neřekla to&nbsp;hlavní, že&nbsp;totiž čeká pro dceru lepší partii, že&nbsp;Levin jí&nbsp;není sympatický a&nbsp;že se&nbsp;v&nbsp;něm nevyzná. Když pak Levin náhle odjel, byla kněžna ráda a&nbsp;říkala muži vítězoslavně: „Vidíš, měla jsem pravdu.“ A&nbsp;když se&nbsp;objevil Vronskij, byla ještě raději a&nbsp;jen se&nbsp;utvrdila v&nbsp;názoru, že&nbsp;Kitty musí udělat nejen dobrou, nýbrž skvělou partii.</span></p>
        <p class="chunk" data-nb-ref-number="4" data-nb-words="116" data-nb-chars="704"><span class="idea" data-nb-ref-number="4" id="idea4" data-nb-words="116" data-nb-chars="704">Pro matku nemohlo být ani řeči o&nbsp;nějakém srovnání mezi Vronským a&nbsp;Levinem. Matce se&nbsp;na&nbsp;Levinovi nelíbily jeho podivné, příkré úsudky, nedostatek společenského taktu, plynoucí podle jejího názoru z&nbsp;pýchy, ani jeho&nbsp;– dle jejích představ&nbsp;– divoký život na&nbsp;vsi, kde choval dobytek a&nbsp;pracoval mezi venkovskými chlapy. Také se&nbsp;jí&nbsp;velice nelíbilo, že&nbsp;byl do&nbsp;její dcery zamilován, chodil půldruhého měsíce do&nbsp;rodiny, ale přitom jaksi vyčkával, pozoroval jako v&nbsp;obavě, aby je&nbsp;snad příliš nepoctil svou nabídkou, a&nbsp;nechápal, když chodí do&nbsp;rodiny, kde je&nbsp;děvče na&nbsp;vdávání, že&nbsp;se&nbsp;musí vyjádřit. Nevyjádřil se&nbsp;a&nbsp;zničehonic odjel. Ještě štěstí, že&nbsp;je&nbsp;tak nepohledný, že&nbsp;se&nbsp;Kitty do&nbsp;něho nezamilovala, myslila si&nbsp;matka.</span></p>
        <p class="chunk" data-nb-ref-number="5" data-nb-words="26" data-nb-chars="178"><span class="idea" data-nb-ref-number="5" id="idea5" data-nb-words="26" data-nb-chars="178">Vronskij matčiným požadavkům plně vyhovoval. Velice bohatý, chytrý, skvělou kariéru vojenskou i&nbsp;u&nbsp;dvora před sebou, a&nbsp;přitom okouzlující člověk. Nic lepšího jste si&nbsp;nemohli přát.</span></p>
        <p class="chunk" data-nb-ref-number="6" data-nb-words="34" data-nb-chars="195"><span class="idea" data-nb-ref-number="6" id="idea6" data-nb-words="34" data-nb-chars="195">Vronskij se&nbsp;Kitty na&nbsp;plesech nápadně dvořil, tančil s&nbsp;ní a&nbsp;chodil do&nbsp;rodiny, takže se&nbsp;nedalo pochybovat o&nbsp;jeho vážných úmyslech. Ale přesto žila matka po&nbsp;celou zimu v&nbsp;hrozném neklidu a&nbsp;rozčilení.</span></p>
        <p class="chunk" data-nb-ref-number="7" data-nb-words="454" data-nb-chars="2742"><span class="idea" data-nb-ref-number="7" id="idea7" data-nb-words="454" data-nb-chars="2742">Kněžna se&nbsp;vdávala před třiceti lety, ženicha jí&nbsp;dohodila tetička. Ženich, o&nbsp;němž bylo všecko známo už&nbsp;předem, se&nbsp;přijel ukázat a&nbsp;podívat se&nbsp;na&nbsp;nevěstu. Teta dohazovačka zjistila a&nbsp;sdělila, jaký byl vzájemný dojem. Byl dobrý. V&nbsp;určený den pak byla rodičům přednesena očekávaná žádost, které vyhověli. Všecko šlo velmi hladce a&nbsp;jednoduše. Aspoň se&nbsp;tak kněžně zdálo. Ale při svých dcerách poznala, jak nesnadná a&nbsp;zdaleka ne&nbsp;jednoduchá je&nbsp;ta&nbsp;zdánlivě obyčejná věc&nbsp;– vdávat dcery. Co&nbsp;úzkostí prožila, co&nbsp;myšlenek se&nbsp;jí&nbsp;přehnalo hlavou, co&nbsp;peněz se&nbsp;utratilo, kolik potyček měla s&nbsp;mužem, když vdávala obě starší dcery, Darju a&nbsp;Natálii! Nyní, kdy chodila do&nbsp;společnosti s&nbsp;nejmladší dcerou, prožívala stejné úzkosti, stejné pochybnosti a&nbsp;měla ještě větší spory s&nbsp;mužem, než mívala kvůli starším dcerám. Starý kníže byl jako všichni otcové zvlášť nedůtklivý, šlo-li o&nbsp;čest a&nbsp;čistý štít jeho dcer. Žárlil na&nbsp;dcery až&nbsp;nerozumně, zvlášť na&nbsp;Kitty, jež byla jeho miláčkem, a&nbsp;na každém kroku tropil kněžně výstupy, že&nbsp;dceru kompromituje. Kněžna si&nbsp;na&nbsp;to&nbsp;zvykla už&nbsp;při starších dcerách, nyní však cítila, že&nbsp;otcova nedůtklivost není tak docela bez důvodu. Viděla, že&nbsp;v&nbsp;poslední době se&nbsp;na&nbsp;společenských zvyklostech mnohé změnilo, že&nbsp;mateřské povinnosti jsou ještě těžší. Viděla, že&nbsp;Kittiny vrstevnice si&nbsp;zakládají nějaké spolky, chodí na&nbsp;jakési přednášky, nenuceně se&nbsp;chovají před muži, jezdí po&nbsp;ulicích samy, mnohé už&nbsp;nedělají pukrlata a&nbsp;především jsou všecky pevně přesvědčeny, že&nbsp;volba muže je&nbsp;jejich věcí, nikoli věcí rodičů. Dnes už&nbsp;nikdo neprovdává děvčata tak, jako kdysi, říkaly všechny ty&nbsp;mladé dívky, a&nbsp;totéž tvrdili i&nbsp;lidé staří. Ale jak se&nbsp;dnes děvčata vdávají, nemohla se&nbsp;kněžna nikde dovědět. Francouzský způsob, podle něhož rozhodují rodiče o&nbsp;osudu dětí, se&nbsp;neujal, byl zavrhován. Způsob anglický, kdy má&nbsp;děvče naprostou svobodu, se&nbsp;taktéž neujal a&nbsp;v&nbsp;ruské společnosti nebyl možný. Ruský způsob námluv byl pokládán za&nbsp;cosi nestvůrného, i&nbsp;sama kněžna se&nbsp;tomu vysmívala. Ale jak se&nbsp;vdávat, jak vdávat dceru, nikdo nevěděl. Každý, s&nbsp;kým o&nbsp;tom kněžna hovořila, jí&nbsp;říkal jen tolik: „Proboha vás prosím, dnes už&nbsp;je&nbsp;načase nechat těch předpotopních zvyků. Sňatek přece uzavírají mladí, a&nbsp;ne rodiče. Musíme tedy mladé nechat, aby si&nbsp;to&nbsp;zařídili po&nbsp;svém.“ Ale takto se&nbsp;snadno mluvilo lidem, kteří neměli dcery. A&nbsp;kněžna soudila, že&nbsp;při bližší známosti by&nbsp;se&nbsp;dcera mohla zamilovat, a&nbsp;to do&nbsp;někoho, kdo se&nbsp;nebude mít k&nbsp;ženění anebo se&nbsp;k&nbsp;ní nebude hodit. Ať&nbsp;by&nbsp;lidé přesvědčovali kněžnu sebevíc, že&nbsp;v&nbsp;naší době si&nbsp;mají mladí lidé rozhodovat o&nbsp;svém osudu sami, nemohla tomu věřit, jako by&nbsp;nemohla uvěřit, že&nbsp;by&nbsp;v&nbsp;kterékoli době měly být nejvhodnější hračkou pro pětileté děti nabité pistole. A&nbsp;proto měla kněžna s&nbsp;Kitty víc starostí než se&nbsp;staršími dcerami.</span></p>
        <p class="chunk" data-nb-ref-number="8" data-nb-words="115" data-nb-chars="682"><span class="idea" data-nb-ref-number="8" id="idea8" data-nb-words="115" data-nb-chars="682">Nyní se&nbsp;obávala, aby se&nbsp;Vronskij neomezil na&nbsp;pouhé dvoření. Viděla, že&nbsp;dcera už&nbsp;je&nbsp;do&nbsp;něho zamilovaná, ale utěšovala se, že&nbsp;je&nbsp;čestný muž a&nbsp;neudělá to. Ale zároveň věděla, jak snadné je&nbsp;při dnešní svobodě poplést děvčeti hlavu a&nbsp;jak celkem lehkomyslně berou muži takové provinění. Minulý týden pověděla Kitty matce o&nbsp;rozmluvě, kterou měla s&nbsp;Vronským při mazurce. Ta&nbsp;rozmluva kněžnu částečně uklidnila; avšak dokonale klidná být nemohla. Vronskij Kitty řekl, že&nbsp;on&nbsp;i&nbsp;jeho bratr jsou tak zvyklí ve&nbsp;všem se&nbsp;podřizovat matce, že&nbsp;se&nbsp;nikdy neodváží k&nbsp;žádnému významnějšímu kroku, dokud se&nbsp;s&nbsp;ní neporadí. „A&nbsp;teď čekám, až&nbsp;matinka přijede z&nbsp;Petrohradu, čekám na&nbsp;to&nbsp;jako na&nbsp;smilování,“ řekl.</span></p>
        <p class="chunk" data-nb-ref-number="9" data-nb-words="127" data-nb-chars="787"><span class="idea" data-nb-ref-number="9" id="idea9" data-nb-words="127" data-nb-chars="787">Kitty to&nbsp;vyprávěla, aniž jeho slovům přičítala nějaký význam. Ale matka chápala celou věc jinak. Věděla, že&nbsp;stará paní je&nbsp;očekávána každým dnem, věděla, že&nbsp;ji&nbsp;synova volba potěší, a&nbsp;bylo jí&nbsp;divné, proč se&nbsp;Vronskij nevyjadřuje z&nbsp;obavy, aby se&nbsp;to&nbsp;matky nedotklo. Ale tolik si&nbsp;přála ten sňatek i&nbsp;vysvobození z&nbsp;neklidu, že&nbsp;tomu věřila. Třebaže kněžnu rmoutilo neštěstí nejstarší dcery Dolly, která hodlala opustit muže, přece starosti o&nbsp;osud nejmladší dcery, o&nbsp;kterém se&nbsp;právě rozhodovalo, cele upoutávaly její mysl. Dnešní den, kdy se&nbsp;objevil Levin, jí&nbsp;přinesl novou starost. Bála se, aby dcera, které jednu dobu (jak se&nbsp;jí&nbsp;zdálo) nebyl Levin lhostejný, z&nbsp;přílišného smyslu pro čest neodmítla Vronského a&nbsp;vůbec aby Levinův příjezd nezkomplikoval, nezdržel celou věc, chýlící se&nbsp;k&nbsp;rozuzlení.</span></p>
        <p class="chunk" data-nb-ref-number="10" data-nb-words="10" data-nb-chars="62"><span class="idea" data-nb-ref-number="10" id="idea10" data-nb-words="10" data-nb-chars="62">„Kdy vlastně přijel?“ zeptala se&nbsp;kněžna, když se&nbsp;vrátily domů.</span></p>
        <p class="chunk" data-nb-ref-number="11" data-nb-words="2" data-nb-chars="13"><span class="idea" data-nb-ref-number="11" id="idea11" data-nb-words="2" data-nb-chars="13">„Dnes, mamá.“</span></p>
        <p class="chunk" data-nb-ref-number="12" data-nb-words="18" data-nb-chars="107"><span class="idea" data-nb-ref-number="12" id="idea12" data-nb-words="18" data-nb-chars="107">„Chci jenom říci…,“ začala kněžna a&nbsp;z&nbsp;jejího vážného, vzrušeného výrazu se&nbsp;Kitty domyslila, o&nbsp;čem bude řeč.</span></p>
        <p class="chunk" data-nb-ref-number="13" data-nb-words="20" data-nb-chars="117"><span class="idea" data-nb-ref-number="13" id="idea13" data-nb-words="20" data-nb-chars="117">„Maminko,“ pravila s&nbsp;uzarděním a&nbsp;rychle se&nbsp;otočila k&nbsp;matce, „prosím, prosím vás, nemluvte o&nbsp;tom. Já&nbsp;vím, všecko vím.“</span></p>
        <p class="chunk" data-nb-ref-number="14" data-nb-words="10" data-nb-chars="57"><span class="idea" data-nb-ref-number="14" id="idea14" data-nb-words="10" data-nb-chars="57">Přála si&nbsp;totéž co&nbsp;matka, ale matčiny pohnutky ji&nbsp;urážely.</span></p>
        <p class="chunk" data-nb-ref-number="15" data-nb-words="9" data-nb-chars="53"><span class="idea" data-nb-ref-number="15" id="idea15" data-nb-words="9" data-nb-chars="53">„Chci jenom říci, když jsi vzbudila naději v&nbsp;jednom…“</span></p>
        <p class="chunk" data-nb-ref-number="16" data-nb-words="12" data-nb-chars="69"><span class="idea" data-nb-ref-number="16" id="idea16" data-nb-words="12" data-nb-chars="69">„Maminko moje milá, nic mi&nbsp;proboha neříkejte. Bojím se&nbsp;o&nbsp;tom mluvit.“</span></p>
        <p class="chunk" data-nb-ref-number="17" data-nb-words="27" data-nb-chars="165"><span class="idea" data-nb-ref-number="17" id="idea17" data-nb-words="27" data-nb-chars="165">„Nebudu, nebudu,“ řekla matka, když spatřila v&nbsp;dceřiných očích slzy, „ale ještě jednu věc, miláčku. Slíbila jsi mi, že&nbsp;přede mnou nebudeš mít tajemství. Viď, že&nbsp;ne?“</span></p>
        <p class="chunk" data-nb-ref-number="18" data-nb-words="30" data-nb-chars="177"><span class="idea" data-nb-ref-number="18" id="idea18" data-nb-words="30" data-nb-chars="177">„Nikdy, maminko, žádné,“ odpověděla Kitty a&nbsp;celá červená pohlédla matce přímo do&nbsp;obličeje. „Ale teď nemám, co&nbsp;bych řekla. Já… já… I&nbsp;kdybych chtěla, nevím, co&nbsp;říci a&nbsp;jak… nevím…“</span></p>
        <p class="chunk" data-nb-ref-number="19" data-nb-words="30" data-nb-chars="179"><span class="idea" data-nb-ref-number="19" id="idea19" data-nb-words="30" data-nb-chars="179">Ne, s&nbsp;takovým pohledem nemůže mluvit nepravdu! Matka se&nbsp;usmívala jejímu rozčilení a&nbsp;štěstí. Usmívala se, jak nesmírné a&nbsp;významné připadá chuděrce vše, co&nbsp;se&nbsp;teď děje v&nbsp;její mysli.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_019.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>