<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XXVIII">
    <meta name="apple-mobile-web-app-capable" content="yes">
    <title>XXVIII • Anna Kareninová I</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./anna_karenina_104.html">
    <link rel="next" href="./anna_karenina_106.html">
    <meta name="nb-order" content="104">
    <link rel="self" href="anna_karenina_105.html">
    <meta name="nb-identifier" content="tolstoj-anna-kareninova-i-d916c28">
    <meta name="nb-role" content="chapter">
  </head>
  <body data-nb-words="1387" data-nb-chars="8279" class="nb-role-chapter nb-custom-style">
    <nav role="doc-toc">
      <ul class="plain"></ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_104.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="6"><span class="idea" data-nb-ref-number="1" id="idea1" data-nb-words="1" data-nb-chars="6">XXVIII</span></h1>
        <p class="chunk" data-nb-ref-number="2" data-nb-words="73" data-nb-chars="402"><span class="idea" data-nb-ref-number="2" id="idea2" data-nb-words="73" data-nb-chars="402">Levin se&nbsp;toho večera s&nbsp;dámami nemožně nudil. Ještě nikdy ho&nbsp;tak nerozčilovala myšlenka, že&nbsp;jeho nynější nespokojenost s&nbsp;hospodářstvím není výlučně jeho stav, ale že&nbsp;je&nbsp;to&nbsp;stejné v&nbsp;celém Rusku, že&nbsp;úprava vztahu k&nbsp;dělníkům, kteří by&nbsp;pracovali jako u&nbsp;toho sedláka v&nbsp;půli cesty sem, není pouhé blouznění, nýbrž úkol, který musí být vyřešen. A&nbsp;zdálo se&nbsp;mu, že&nbsp;ten úkol lze vyřešit a&nbsp;že se&nbsp;o&nbsp;to musí pokusit.</span></p>
        <p class="chunk" data-nb-ref-number="3" data-nb-words="96" data-nb-chars="606"><span class="idea" data-nb-ref-number="3" id="idea3" data-nb-words="96" data-nb-chars="606">Levin se&nbsp;dámám odporoučel a&nbsp;přislíbil, že&nbsp;zítra ještě zůstane celý den a&nbsp;vyjede si&nbsp;s&nbsp;nimi na&nbsp;koni do&nbsp;státního lesa, kde se&nbsp;podívají na&nbsp;zajímavou proláklinu. Před spaním si&nbsp;ještě šel do&nbsp;pracovny pána domu vypůjčit knihy o&nbsp;dělnické otázce, které mu&nbsp;Svijažskij nabízel. Pracovna Svijažského byl obrovský pokoj, jehož zařízení tvořila knihovna kolem zdí a&nbsp;dva stoly&nbsp;– masivní psací stůl uprostřed pokoje a&nbsp;kulatý stolek s&nbsp;posledními čísly zahraničních novin a&nbsp;časopisů, hvězdicovitě rozložených kolem lampy. U&nbsp;psacího stolu stála steláž se&nbsp;zásuvkami pro rozličné spisy a&nbsp;zásuvky byly označeny zlacenými štítky.</span></p>
        <p class="chunk" data-nb-ref-number="4" data-nb-words="9" data-nb-chars="54"><span class="idea" data-nb-ref-number="4" id="idea4" data-nb-words="9" data-nb-chars="54">Svijažskij vyndal knihy a&nbsp;posadil se&nbsp;do&nbsp;houpací židle.</span></p>
        <p class="chunk" data-nb-ref-number="5" data-nb-words="16" data-nb-chars="96"><span class="idea" data-nb-ref-number="5" id="idea5" data-nb-words="16" data-nb-chars="96">„Co si&nbsp;tam prohlížíte?“ řekl Levinovi, který si&nbsp;stoupl ke&nbsp;kulatému stolu a&nbsp;probíral se&nbsp;časopisy.</span></p>
        <p class="chunk" data-nb-ref-number="6" data-nb-words="106" data-nb-chars="665"><span class="idea" data-nb-ref-number="6" id="idea6" data-nb-words="106" data-nb-chars="665">„Ach ano, je&nbsp;tam velmi zajímavý článek,“ poznamenal o&nbsp;listu, který Levin držel v&nbsp;rukou. „Dovídáme se,“ dodal zvesela a&nbsp;živě, „že hlavním původcem dělení Polska vůbec nebyl Bedřich Veliký. Dovídáme se…“ A&nbsp;srozumitelně jako vždy vyložil stručně tyto nové, velice významné a&nbsp;zajímavé objevy. Ačkoli teď Levina nejvíc zaměstnávaly úvahy o&nbsp;hospodářství, přece se&nbsp;v&nbsp;duchu ptal, když naslouchal hostiteli: Co&nbsp;v&nbsp;něm vlastně vězí? A&nbsp;proč, proč se&nbsp;zajímá o&nbsp;dělení Polska? Když Svijažskij domluvil, Levin se&nbsp;bezděčně otázal: „A&nbsp;co má&nbsp;být?“ Ale nebylo nic. Jen bylo zajímavé, že&nbsp;„se dovídáme“. Svijažskij však nevysvětlil ani nepokládal za&nbsp;nutné vysvětlovat, proč ho&nbsp;to&nbsp;zajímá.</span></p>
        <p class="chunk" data-nb-ref-number="7" data-nb-words="19" data-nb-chars="113"><span class="idea" data-nb-ref-number="7" id="idea7" data-nb-words="19" data-nb-chars="113">„Ano, ale mne velice zaujal ten nazlobený statkář,“ s&nbsp;povzdechem pravil Levin. „Je bystrý a&nbsp;měl v&nbsp;mnohém pravdu.“</span></p>
        <p class="chunk" data-nb-ref-number="8" data-nb-words="7" data-nb-chars="47"><span class="idea" data-nb-ref-number="8" id="idea8" data-nb-words="7" data-nb-chars="47">„Ale jděte! Zarytý tajný otrokář jako všichni!“</span></p>
        <p class="chunk" data-nb-ref-number="9" data-nb-words="6" data-nb-chars="45"><span class="idea" data-nb-ref-number="9" id="idea9" data-nb-words="6" data-nb-chars="45">„Jichž jste maršálkem a&nbsp;vznešeným velitelem…“</span></p>
        <p class="chunk" data-nb-ref-number="10" data-nb-words="10" data-nb-chars="65"><span class="idea" data-nb-ref-number="10" id="idea10" data-nb-words="10" data-nb-chars="65">„Ano, jenže je&nbsp;odvelím jiným směrem,“ řekl Svijažskij se&nbsp;smíchem.</span></p>
        <p class="chunk" data-nb-ref-number="11" data-nb-words="32" data-nb-chars="215"><span class="idea" data-nb-ref-number="11" id="idea11" data-nb-words="32" data-nb-chars="215">„Moc mě&nbsp;zajímá jedna věc,“ pravil Levin. „Má pravdu, že&nbsp;racionální hospodářství nám nejde, že&nbsp;prospívá jen hospodářství lichvářské, jak to&nbsp;dělá ten tichošlápek, anebo hospodářství docela primitivní. Kdo za&nbsp;to&nbsp;může?“</span></p>
        <p class="chunk" data-nb-ref-number="12" data-nb-words="13" data-nb-chars="74"><span class="idea" data-nb-ref-number="12" id="idea12" data-nb-words="13" data-nb-chars="74">„Ovšemže my&nbsp;sami. A&nbsp;pak, není pravda, že&nbsp;to&nbsp;nejde. Vasilčikovovi se&nbsp;daří.“</span></p>
        <p class="chunk" data-nb-ref-number="13" data-nb-words="3" data-nb-chars="16"><span class="idea" data-nb-ref-number="13" id="idea13" data-nb-words="3" data-nb-chars="16">„To je&nbsp;fabrika…“</span></p>
        <p class="chunk" data-nb-ref-number="14" data-nb-words="46" data-nb-chars="265"><span class="idea" data-nb-ref-number="14" id="idea14" data-nb-words="46" data-nb-chars="265">„Ale stejně nechápu, proč se&nbsp;divíte. Lid je&nbsp;na&nbsp;takovém nízkém stupni materiálního i&nbsp;duševního vývoje, že&nbsp;se&nbsp;asi musí bránit všemu, co&nbsp;je&nbsp;mu&nbsp;vzdáleno. V&nbsp;Evropě se&nbsp;racionální hospodářství daří proto, že&nbsp;tam mají vyspělý lid. Musíme tedy vzdělávat lid, to&nbsp;je&nbsp;to&nbsp;celé.“</span></p>
        <p class="chunk" data-nb-ref-number="15" data-nb-words="5" data-nb-chars="29"><span class="idea" data-nb-ref-number="15" id="idea15" data-nb-words="5" data-nb-chars="29">„Ale jak máme lid vzdělávat?“</span></p>
        <p class="chunk" data-nb-ref-number="16" data-nb-words="12" data-nb-chars="68"><span class="idea" data-nb-ref-number="16" id="idea16" data-nb-words="12" data-nb-chars="68">„Ke vzdělání lidu potřebujeme tři věci: školy, školy a&nbsp;zase školy&nbsp;–“</span></p>
        <p class="chunk" data-nb-ref-number="17" data-nb-words="18" data-nb-chars="99"><span class="idea" data-nb-ref-number="17" id="idea17" data-nb-words="18" data-nb-chars="99">„Ale přece sám říkáte, že&nbsp;lid je&nbsp;na&nbsp;nízkém stupni materiálního vývoje. Co&nbsp;by&nbsp;tu&nbsp;byly platné školy?“</span></p>
        <p class="chunk" data-nb-ref-number="18" data-nb-words="87" data-nb-chars="419"><span class="idea" data-nb-ref-number="18" id="idea18" data-nb-words="87" data-nb-chars="419">„Víte, připomínáte mi&nbsp;anekdotu o&nbsp;radách pacientovi.&nbsp;– Měl byste zkusit projímadlo.&nbsp;– To&nbsp;už&nbsp;jsem měl, ale je&nbsp;mi&nbsp;hůř.&nbsp;– Zkuste pijavky.&nbsp;– Už&nbsp;to&nbsp;s&nbsp;nimi zkoušeli. Je&nbsp;mi&nbsp;hůř.&nbsp;– No, tak to&nbsp;už&nbsp;se&nbsp;jenom modlete k&nbsp;pánubohu.&nbsp;– Už&nbsp;jsem to&nbsp;zkoušel a&nbsp;je mi&nbsp;pořád hůř.&nbsp;– My&nbsp;dva jsme na&nbsp;tom stejně. Já&nbsp;říkám politická ekonomie, vy&nbsp;říkáte&nbsp;– je&nbsp;to&nbsp;horší. Já&nbsp;říkám socialismus a&nbsp;vy, že&nbsp;je&nbsp;to&nbsp;horší. Vzdělání a&nbsp;zas je&nbsp;to&nbsp;podle vás horší.“</span></p>
        <p class="chunk" data-nb-ref-number="19" data-nb-words="5" data-nb-chars="26"><span class="idea" data-nb-ref-number="19" id="idea19" data-nb-words="5" data-nb-chars="26">„Ale co&nbsp;tu&nbsp;pomohou školy?“</span></p>
        <p class="chunk" data-nb-ref-number="20" data-nb-words="5" data-nb-chars="30"><span class="idea" data-nb-ref-number="20" id="idea20" data-nb-words="5" data-nb-chars="30">„Lidé budou mít jiné potřeby.“</span></p>
        <p class="chunk" data-nb-ref-number="21" data-nb-words="106" data-nb-chars="616"><span class="idea" data-nb-ref-number="21" id="idea21" data-nb-words="106" data-nb-chars="616">„Tomu jsem nikdy nemohl přijít na&nbsp;chuť,“ vášnivě odporoval Levin. „Jak školy pomohou lidu zlepšit materiální poměry? Říkáte, že&nbsp;školy, vzdělání v&nbsp;něm probudí nové potřeby. Tím hůř, protože lid je&nbsp;nebude moci uspokojit. A&nbsp;jak by&nbsp;mu&nbsp;znalost sčítání a&nbsp;odčítání a&nbsp;katechismu mohla pomoci k&nbsp;zlepšení materiálních poměrů, to&nbsp;jsem nikdy nemohl pochopit. Předevčírem večer jsem potkal ženskou ze&nbsp;vsi. Nesla nemluvně, ptal jsem se&nbsp;jí, kam jde. Řekla, že&nbsp;kluk dostal psotník, tak že&nbsp;s&nbsp;ním byla u&nbsp;báby, aby jí&nbsp;ho&nbsp;vykurýrovala. Ptal jsme se, jak bába léčí psotník. To&nbsp;prý posadí děcko ke&nbsp;slepicím na&nbsp;hřad a&nbsp;něco při tom povídá.“</span></p>
        <p class="chunk" data-nb-ref-number="22" data-nb-words="17" data-nb-chars="114"><span class="idea" data-nb-ref-number="22" id="idea22" data-nb-words="17" data-nb-chars="114">„Tak vidíte, říkáte totéž! Aby nechodila s&nbsp;léčením psotníku do&nbsp;kurníku, musí…,“ s&nbsp;veselým úsměvem řekl Svijažskij.</span></p>
        <p class="chunk" data-nb-ref-number="23" data-nb-words="66" data-nb-chars="388"><span class="idea" data-nb-ref-number="23" id="idea23" data-nb-words="66" data-nb-chars="388">„Ale ne!“ mrzutě odtušil Levin. „Ta léčba je&nbsp;pro mne něco podobného jako léčba lidu školami. Lid je&nbsp;chudý a&nbsp;nevzdělaný, to&nbsp;vidíme stejně dobře, jako vesnická žena pozná psotník, protože děcko křičí. Ale jak by&nbsp;v&nbsp;tom neštěstí, v&nbsp;bídě a&nbsp;zaostalosti měly pomoci školy, to&nbsp;je&nbsp;stejně nepochopitelné, jako že&nbsp;proti psotníku pomohou slepice na&nbsp;hřadu. Musí se&nbsp;odpomoci tomu, co&nbsp;působí jeho bídu.“</span></p>
        <p class="chunk" data-nb-ref-number="24" data-nb-words="35" data-nb-chars="226"><span class="idea" data-nb-ref-number="24" id="idea24" data-nb-words="35" data-nb-chars="226">„No, alespoň v&nbsp;tom se&nbsp;shodujete se&nbsp;Spencerem, kterého máte tak nerad. Také říká, že&nbsp;vzdělanost může být důsledkem lepšího hmotného zabezpečení a&nbsp;životního pohodlí, častého omývání, jak říká, ale nikoli znalosti čtení a&nbsp;počtů…“</span></p>
        <p class="chunk" data-nb-ref-number="25" data-nb-words="42" data-nb-chars="234"><span class="idea" data-nb-ref-number="25" id="idea25" data-nb-words="42" data-nb-chars="234">„Inu, jsem velmi rád, nebo naopak velmi nerad, že&nbsp;jsem se&nbsp;shodl se&nbsp;Spencerem. Jenže to&nbsp;vím už&nbsp;dávno. Školy nepomohou, ale pomůže takový hospodářský systém, při kterém bude lid bohatší a&nbsp;bude mít víc volného času, a&nbsp;pak budou i&nbsp;školy.“</span></p>
        <p class="chunk" data-nb-ref-number="26" data-nb-words="8" data-nb-chars="54"><span class="idea" data-nb-ref-number="26" id="idea26" data-nb-words="8" data-nb-chars="54">„Nicméně mají v&nbsp;celé Evropě povinnou školní docházku.“</span></p>
        <p class="chunk" data-nb-ref-number="27" data-nb-words="12" data-nb-chars="65"><span class="idea" data-nb-ref-number="27" id="idea27" data-nb-words="12" data-nb-chars="65">„A&nbsp;co vy, souhlasíte v&nbsp;tomto bodě se&nbsp;Spencerem?“ otázal se&nbsp;Levin.</span></p>
        <p class="chunk" data-nb-ref-number="28" data-nb-words="24" data-nb-chars="132"><span class="idea" data-nb-ref-number="28" id="idea28" data-nb-words="24" data-nb-chars="132">Ale Svijažskému se&nbsp;zakmitl v&nbsp;očích úlek. S&nbsp;úsměvem řekl: „Ne, s&nbsp;tím psotníkem je&nbsp;to&nbsp;báječné! Opravdu jste to&nbsp;slyšel na&nbsp;vlastní uši?“</span></p>
        <p class="chunk" data-nb-ref-number="29" data-nb-words="57" data-nb-chars="336"><span class="idea" data-nb-ref-number="29" id="idea29" data-nb-words="57" data-nb-chars="336">Levin viděl, že&nbsp;všecka námaha je&nbsp;marná, že&nbsp;nenajde souvislost mezi životem toho člověka a&nbsp;jeho myšlením. Zřejmě mu&nbsp;bylo naprosto lhostejné, jak vyzní jeho úvahy, chtěl jen proces uvažování. A&nbsp;bylo mu&nbsp;nemilé, když ho&nbsp;proces uvažování zaváděl do&nbsp;slepé uličky. To&nbsp;neměl rád, a&nbsp;aby se&nbsp;tomu vyhnul, zaváděl řeč na&nbsp;něco příjemného a&nbsp;veselého.</span></p>
        <p class="chunk" data-nb-ref-number="30" data-nb-words="114" data-nb-chars="717"><span class="idea" data-nb-ref-number="30" id="idea30" data-nb-words="114" data-nb-chars="717">Všechny dojmy z&nbsp;toho dne, od&nbsp;zážitku u&nbsp;sedláka v&nbsp;půli cesty, což tvořilo jakýsi základ všech dnešních dojmů a&nbsp;myšlenek, všechny ty&nbsp;dojmy na&nbsp;Levina mocně zapůsobily. Ten milý Svijažskij, mající po&nbsp;ruce myšlenky jen pro společenskou potřebu a&nbsp;zřejmě ještě nějaké jiné, Levinovi utajené životní zásady, a&nbsp;zároveň tento Svijažskij se&nbsp;zástupem, s&nbsp;legionem, udávající veřejné mínění a&nbsp;názory, které jsou mu&nbsp;cizí; ten zatrpklý statkář, který má&nbsp;dokonale pravdu ve&nbsp;svých úvahách, pracně dobytých životem, ale nemá pravdu ve&nbsp;své roztrpčenosti na&nbsp;celou třídu, nejlepší třídu v&nbsp;Rusku; nespokojenost s&nbsp;vlastní činností a&nbsp;nejasná naděje, že&nbsp;se&nbsp;to&nbsp;vše napraví&nbsp;– všecko splývalo v&nbsp;pocit vnitřního neklidu a&nbsp;očekávání brzkého řešení.</span></p>
        <p class="chunk" data-nb-ref-number="31" data-nb-words="54" data-nb-chars="342"><span class="idea" data-nb-ref-number="31" id="idea31" data-nb-words="54" data-nb-chars="342">Levin osaměl ve&nbsp;vykázaném pokoji. Ležel na&nbsp;pérové žíněnce, na&nbsp;které se&nbsp;vždycky zhoupl, kdykoli pohnul rukou nebo nohou, a&nbsp;dlouho nemohl usnout. Nezaujal ho&nbsp;rozhovor se&nbsp;Svijažským, třebaže mu&nbsp;řekl mnoho moudrých věcí. Ale statkářovy argumenty stály za&nbsp;úvahu. Levin si&nbsp;mimoděk vybavil všechna jeho slova a&nbsp;v&nbsp;duchu si&nbsp;opravoval vlastní odpovědi.</span></p>
        <p class="chunk" data-nb-ref-number="32" data-nb-words="203" data-nb-chars="1218"><span class="idea" data-nb-ref-number="32" id="idea32" data-nb-words="203" data-nb-chars="1218">Ano, měl mu&nbsp;říci: „Tvrdíte, že&nbsp;naše hospodářství neprospívá proto, že&nbsp;sedlák nenávidí jakákoli zlepšení, a&nbsp;že je&nbsp;máme zavádět mocí. Ale kdyby se&nbsp;bez těchto zlepšení vůbec nedalo hospodařit, měl byste pravdu. Jenže to&nbsp;jde, a&nbsp;to jen tam, kde dělník pracuje ve&nbsp;shodě se&nbsp;svými zvyky, jako u&nbsp;toho pantáty, co&nbsp;bydlí při cestě sem. Vaše i&nbsp;naše všeobecná nespokojenost svědčí o&nbsp;tom, že&nbsp;za&nbsp;to&nbsp;můžeme my&nbsp;anebo dělníci. Už&nbsp;dávno si&nbsp;fachčíme podle svého, po&nbsp;evropsku, aniž se&nbsp;ptáme po&nbsp;vlastnostech pracovní síly. Zkusme vidět v&nbsp;pracovní síle nikoli ideální pracovní <em>sílu, ale ruského rolníka</em> s&nbsp;jeho pudy, a&nbsp;zařiďme si&nbsp;hospodářství podle toho. Představte si,“ měl mu&nbsp;Levin říci, „že hospodaříte jako ten starý sedlák, že&nbsp;jste našel způsob, jak zainteresovat dělníky na&nbsp;pracovním úspěchu, a&nbsp;našel jste i&nbsp;střední cestu v&nbsp;pokročilých metodách, kterou uznávají&nbsp;– a&nbsp;pak půdu nevymrskáte, ale přitom sklidíte dvakrát třikrát tolik co&nbsp;dřív. Rozdělte půdu napolovic a&nbsp;polovičku dejte pracovní síle. Rozdíl, který vám zbyde, bude větší, a&nbsp;také na&nbsp;pracovní sílu připadne víc. A&nbsp;aby se&nbsp;to&nbsp;mohlo udělat, musíme snížit úroveň hospodářství a&nbsp;zainteresovat dělníky na&nbsp;jeho úspěchu. Jak to&nbsp;provést, to&nbsp;už&nbsp;jsou detaily, ale je&nbsp;to&nbsp;nepochybně možné.“</span></p>
        <p class="chunk" data-nb-ref-number="33" data-nb-words="80" data-nb-chars="497"><span class="idea" data-nb-ref-number="33" id="idea33" data-nb-words="80" data-nb-chars="497">Tato myšlenka Levina mocně vzrušila. Až&nbsp;do&nbsp;půlnoci nespal, dopodrobna promýšlel, jak myšlenku uskutečnit. Nehodlal původně odjet už&nbsp;druhý den, ale teď se&nbsp;rozhodl, že&nbsp;časně ráno pojede domů. Kromě toho v&nbsp;něm ta&nbsp;švagrová s&nbsp;výstřihem budila pocit blízký lítosti a&nbsp;studu, jako by&nbsp;byl spáchal špatný čin. Ale především musel bez meškání odjet. Musel zavčas předložit rolníkům nový návrh, než budou zasety ozimy, aby se&nbsp;pak silo už&nbsp;na&nbsp;nových základech. Umínil se, že&nbsp;předělá celé dosavadní hospodářství.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./anna_karenina_106.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>